# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:50.983948
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 850
#+PROPERTY: FILE SB11n0727-850太平御覽-卷之八百五十.
<pb:KR3k0012_SBCK_850-1a>¶
太平御覽卷第八百五十¶
　飲食部八¶
　　　飯　飱　黍¶
　　　　　飯¶
周禮曰黄帝始蒸榖爲飯¶
周禮天官食醫曰食齊眡春時(飯冝/温也)¶
禮記曰飯(曰諸/飯也)黍稷稻梁白黍黃梁稰樵(熟獲曰稰生獲/曰穛黍黄黍也)¶
又曰文王有疾武王不晚冠帶而養(言常/在側)文王一飯亦一¶
飯文王再飯亦再飯(欲知氣力/箴藥所勝)¶
又曰燕侍食於君子則先飯而後巳(所以/勸也)母放飯母流歠¶
小飯而亟之(亟疾也備噦/噎若見問也)數噍母爲口容(口容/弄口)¶
論語曰子曰飯𬞞食飲水曲肱而枕之樂亦在其中矣¶
爾雅曰饙餾稔也(今呼<折 t="33"/>飯爲饙熟爲餾稔或作餁/也饙音甫云切餾力又切/音脩)食饙¶
<pb:KR3k0012_SBCK_850-1b>¶
謂之餲(飯穢/臭)博者謂之&KR3466;(&KR3466;飯相/着也)米者謂之檗(飯中有/未熟者)¶
春秋運斗樞曰粟五變而以陽化生爲苗秀爲禾三變而¶
祭謂之粟四變入臼米出甲五變而蒸飯可食¶
說文曰饙脩食飯也餾飯氣蒸也饡(音/賛)以羹澆飯也饖(一月/切)¶
飯傷熟也(一煎/切)飯傷濕也¶
釋名曰飯分也使其粒各自分也乾飯而暴乾之也¶
史記曰廉頗之奔魏也魏不能用也而趙數困於秦趙人¶
思復得廉頗㢘頗亦思復爲趙用趙王因使使魏視頗尚可用¶
不郭開怨頗(郭開頗/之仇也)不欲令還多與使者金令毀之使者¶
視頗爲之一飯一斗米十斤肉𬒳甲上馬以示可用使者¶
還報曰廉將軍年雖老尚善飯然與臣少頃三遺尿矣王¶
以爲老遂不召¶
又曰孟甞君待客夜食有人蔽火光客怒以爲飯不等輟¶
<pb:KR3k0012_SBCK_850-2a>¶
食辭去孟甞君起自持其飯比之客慙自刎¶
漢書曰公孫弘爲丞相食脫粟之飯¶
又曰王莽使中黄門王葉領長安莽聞城中飢饉以問葉¶
(葉/取)市所賣梁飯肉羮持入視莽曰民食咸如此莽信之¶
續漢書曰羊陟拜河南尹常食乾飯¶
後漢書曰王郎起光武至南宫遇大風雨引車入道傍空¶
舎溤異抱薪鄧禹爇火光武對竈燎衣異進麥飯兎肩¶
謝丞後漢書曰左雄爲兾州刺史長食乾飯司馬苞爲太¶
尉常食漉飯李固爲太尉常食麥飯王暢爲南陽太守作¶
飯塩豉菜茹羊茂爲東郡太守常食乾飯胡劭爲淮南太¶
守使鈐下閣外炊曝作乾飯¶
漢舊儀曰齊法二人施案陳三十六肉食九榖飯¶
魏書曰卞太后左右食菜粟飯¶
<pb:KR3k0012_SBCK_850-2b>¶
魏畧曰王朗㑹稽敗太祖盛㑹啁之曰不能効君昔在㑹¶
稽折粳米飯朗曰冝適難值如朗者未可折而折明公今¶
日可折而不折也¶
呉書曰袁術在壽春百姓飢窮以桑椹蝗蟲爲乾飯¶
又曰是儀服不精細食不重膳家無儲稸孫權聞之幸儀¶
舎求視𬞞飯親嘗之歎息即増俸賜¶
晉書曰石崇家稻米飯在地經宿皆化爲螺時人以爲¶
族滅之應¶
又曰衛瓘家人炊飯墮地盡化爲螺歳餘而及禍也¶
又曰殷仲堪自在荆州連年水旱百姓飢饉仲堪食常五¶
椀盤餘肴飯粒落席間輙拾以噉之雖欲率物亦縁其性¶
真素也¶
宋書曰衡陽王義季都督荆州甞大蒐於郊者野老帶苫¶
<pb:KR3k0012_SBCK_850-3a>¶
而耕命左右斥之老人擁來對曰昔有楚子盤遊受譏令尹¶
今陽和扇氣播厥之始一日不作人失其時大王馳騁爲¶
樂驅斥老夫非勸農之意義季止馬曰此賢者也命賜之¶
食老人曰吁願大王均其賜也茍不奪人時則一時皆享¶
王賜老人不偏其私矣斯飯也弗敢當問其名不言而退¶
南史曰宋𥘉呉郡人陳遺少爲郡吏母好食鐺底飯遺在¶
役恒帶一囊毎煑食輙録其焦以貽母後孫息亂聚得數¶
斗恒帶自隨及敗逃竄多有餓死遺因此得活母晝夜泣¶
涕目爲失明耳無所聞遺還入户再拜號咽母豁然即明¶
梁書曰謝蘭五歳時父亡未食乳媪欲令飯蘭終不進舅¶
阮孝緒聞之歎曰此兒在家則曽子之流事君則藺生之¶
疋因名曰藺稍授以經史過日便能諷誦孝緒毎曰吾家¶
陽元也(袁淑家/陽元)¶
<pb:KR3k0012_SBCK_850-3b>¶
又曰齊荀兒之役臨汝侯嘲羅研之曰卿蜀人樂禍貪亂¶
一至於此對曰蜀中積弊實非一朝百家爲村不過數家¶
有食窮迫之人十有八九縛束之使旬有二三貪亂樂禍¶
無足多恠若令家畜五母之雞一母之豕牀上有百錢布¶
𬒳甑中有數升麥飲雖蘇張巧說於前韓白按劒於後將不¶
能使一夫爲盗况貪亂乎¶
又曰魚私爲湘東王鎮西司馬述職西上道中乏食縁路¶
採麥米飯給所部弘度之所後人覔一麥不得又於窮洲¶
之上捕得數百猕猴以爲脯以供酒食¶
又曰傳翽代劉玄明爲山隂令問玄明曰願以舊政造新令¶
尹荅曰我有竒術卿家譜所不載臨別當相示旣而曰作¶
縣唯日食一升飯而莫飲酒此第一䇿也¶
又曰裴元禮爲西豫州刺史母憂居喪唯食麥飯¶
<pb:KR3k0012_SBCK_850-4a>¶
又曰沈衆永定二年兼兵部尚書監起太極殿恒衣布𫀆¶
芒屩以麻繩爲帶又囊麥飯䬳以噉之朝士咸共誚其所¶
爲¶
陳書曰孔奐爲武康令武帝尅日决戰乃令奐多營麥飯¶
以荷葉褁之一宿之間得數萬褁軍人食訖盡弃其餘¶
崔鴻前秦録曰符堅以乞活夏點爲左鎮郎胡人護磨那¶
爲右鎮郎奄人申香爲拂蓋郎點等身長一丈八尺並多¶
力善射三人每食飯一石肉三十斤¶
後魏書曰楊播兄弟雍睦播毎出或日斜不至不先飯待¶
還然後食¶
又曰盧義僖爲都官尚書性清儉不營財利雖居顯位毎¶
至困乏麥飯𬞞食然亦甘之也¶
又曰闞因甚貧弊不免飢寒性能多食一飯至三㪷乃飽¶
<pb:KR3k0012_SBCK_850-4b>¶
卒無後¶
唐書曰太宗謂侍臣曰朕自皇太子立也遇物必誨見其¶
將飯告稼穡艱難不奪農時乃可常有¶
又曰蔣沅乾元後授陸渾盩厔咸陽髙陵西令當軍旋之¶
後瘡痍未平沅竭心撫勞所至安輯副元帥郭子儀毎統¶
兵由其縣必誡軍吏曰蔣令清嚴幹辦供億固當有素士¶
衆得𬞞飯見饋則已無撓清政其爲時人所知如此¶
墨子守備曰乾飯人二升以備隂雨¶
晏子春秋曰晏子相齊食脫粟之飯¶
尹文子曰晉國俗奢文公儉以矯之因食脫粟之飯¶
莊子曰子輿與子桑友而霖雨十日子輿曰子桑殆病矣¶
裹飯而徃食之¶
又曰宋鈃尹文其爲人太多其自爲太少日請置五升之¶
<pb:KR3k0012_SBCK_850-5a>¶
飯足矣(斯明自爲/之大少也)¶
列子曰楚靈王好細腰臣皆以三飯爲節朞年有黧黒之¶
色¶
孟子曰齊人有一妻一妾其良人出行則饜酒肉而後返欺¶
其妻云冨貴人共飲食也其後妻向其所之乃就郊外乞¶
人祭飯¶
韓子曰堯糲蒸之飯¶
又曰孫叔敖爲令尹糲飯菜羮枯魚之膳¶
又曰嬰兒之相與戯以塵爲飯以水爲飲以泥爲羮以木¶
爲胾¶
淮南子曰爲客治飯而自食䔧藿名尊於實(仁義之名重/於治飯之實)¶
(也)¶
六韜曰堯王天下滋味重累弗食温飯煖羹不酸餒不易¶
<pb:KR3k0012_SBCK_850-5b>¶
也¶
家語曰孔子厄於陳蔡從者七日不食飯子貢以所齎貨¶
竊犯圍出告糴於野人得米一石焉顔回仲由炊之于壞¶
屋之下有埃塵墮飯中顔回取而食之¶
吕氏春秋曰飯之美者玄山之禾不周之粟陽山之穄南¶
海之稻¶
呉越春狄曰勾踐載飯與羮以遊國中行子戯之遇孤孤¶
即脯而啜之¶
神異經曰東南有人名黄父以鬼爲飯以霧爲漿¶
說苑曰吕望行年五十賣飯棘津也¶
論衡曰䑕渉飯中捐而不食¶
風俗通曰俗說不大餓不在車飯謂正得一車飯不復活¶
也　或曰輔車上飯小小不足濟也案呉郡名酒杯爲&KR2461;¶
<pb:KR3k0012_SBCK_850-6a>¶
(音/章)言大餓人得一&KR2461;飯無所益也寕相六不守熟案蒸飯¶
更泥謂之餾音與六相似也¶
潜夫論曰夫梁飯食肉有好於面目不若糲粢䔧蒸之可¶
食於口也¶
物理論曰忿㸑之未熟覆甑而弃之所害亦多矣¶
西京雜記曰公孫弘起家徒歩爲丞相故人齊賀從之弘¶
食以脫粟覆以布𬒳賀怨曰何用故人冨貴乎脫粟布𬒳¶
我自有之弘大慙賀乃告人曰公孫弘内服貂蟬外衣麻¶
枲内厨五鼎外膳二肴豈可以示天下哉於是朝廷自此¶
疑矯焉弘聞之歎曰寧逢惡賔不逢故人¶
風土記曰精浙米十取七八浙使香蒸而飯色乃紫紺於¶
東流水飯食而洗除不祥¶
通俗文曰飯臭曰　沙入飯曰慘¶
<pb:KR3k0012_SBCK_850-6b>¶
録異傳曰袁公路年十八常飯乳食蜜飯¶
異苑曰衛士度苦行居士也其母常誦經曽出自齋空中¶
下大鉢滿中香飯母分賦齊人皆七日不飢¶
祢衡別傳曰劉表甞作上事極以爲快衡見之便滅　投¶
地曰作此筆者爲食飯不¶
孟宗別傳曰宗爲光禄勲大㑹醉吐麥飯察者以聞詔問¶
食麥飯意宗荅臣家足有米麥飯直愚臣所安是以食之¶
孔衍在窮記曰彭城王送　飯十斛¶
葛仙公傳曰仙公與客對食吐口中飯盡成飛蜂良乆乃¶
張口蜂皆飛還入口中成飯¶
安成記曰安成郡毛亭二十里田疇膏腴厥稻馨香飯若¶
凝脂¶
四王起事曰惠帝還洛陽路中作飲食宫人有持升餘米¶
<pb:KR3k0012_SBCK_850-7a>¶
飯者澆以供至尊¶
丗說曰葛公曽在武帝坐上食進飯曰此是勞薪炊也帝¶
宻遣問外云實是故車脚¶
時鏡新書曰歳暮家家具有肴蔌謂爲宿歳之儲以入新¶
年也相聚酣歌名爲送歳留宿飯至新年十二則弃於街¶
衢以爲去故取新除貧取冨陶朱公猗頓此事無輟又留¶
此飯湏驚蟄雷鳴擲之屋上令雷聲逺¶
焦贛易林曰南箕無舌飯多沙糖¶
離騷曰精瓊靡以爲飯(精鑿玉屑/以爲飯也)¶
宋玉風賦曰主人之女爲臣炊彫胡之飯¶
潘尼釣賦曰紅麵之飯精以菰梁五味道洽餘氣芬芳¶
枚乗七發曰楚苗之食安胡之飯搏之不解一啜而散¶
桓麟七說曰香箕爲飯雜以粳菰散如細蚳搏似凝膚¶
<pb:KR3k0012_SBCK_850-7b>¶
應璩薪詩曰竈下炊牛矢甑中莊豆飯¶
孫子楚祀介子推祝文曰棗飯一盤¶
王祭七釋曰西旅遊梁御宿素祭瓜州紅麹叅糅相半軟¶
滑膏潤入口流散¶
傅選七誨曰孟冬香秔上秋膏梁彫胡菰子丹貝東牆濡¶
潤細滑流澤芬芳¶
　　　　　飱¶
釋名曰飱散也投飯於水中各散也(通俗文曰水澆/飯曰飱音孫)¶
春秋左氏傳曰晉公子重耳及曹曹共公聞其駢脅欲觀¶
其祼薄而觀之(薄迫也駢/䝱合幹)僖負羈之妻曰吾觀晉公子之¶
從者皆足以相國若以相(若遂以/爲傅相)夫子必反其國反其國必¶
得志於諸侯得志於諸侯而誅無禮曹其首也子盍早自¶
貳焉(自貳自別/異於曹)乃饋盤飱寘璧焉(臣無境外之交故用盤/藏壁飱中不欲令人見)¶
<pb:KR3k0012_SBCK_850-8a>¶
(也)公子受飱反璧¶
又曰晉侯問原守於寺人勃鞮對曰昔趙衰以壷飱從徑¶
餧而不食遂使處原¶
韓子曰晉文岀亡箕鄭挈壷飱而從迷失道與公相失飢¶
而道泣不敢食及公反國克原而使爲原之守曰夫經飢¶
餧之患而必全壷飱是將不以原畔也渾軒聞¶
　而非日以不動壷飱之故其不以原畔不亦無術乎夫¶
(明主不恃/其不我畔)吾不可畔也不恃其不我畔恃吾不可欺也¶
戰國䇿曰中山君走有二人隨其後曰臣父甞戯君下壷¶
飱餔臣父故來死君也¶
國語曰越王召范蠡而問焉曰諺有之(諺俗之/善語)曰觥飯不¶
及壷飱(觥大也大飯盛饌也盛饌未具不能以虚待之不/及壷飱之救飢疾也巳欲滅呉取快意得之而巳)¶
(不能待有/餘力)¶
<pb:KR3k0012_SBCK_850-8b>¶
又曰敵國賔至關尹以告膳宰致飱(熟食/日飱)廪人獻餼¶
沈約宋書曰文帝爲王玄謨作四時詩曰粟飱充夏飡¶
頋和與蔡謨書曰夏侯家言食漿酪飱猶勝於羹飯耳¶
　　　　　黍¶
釋名曰黍汝也相黏汝也¶
禮記曲禮上曰飯黍無以箸¶
又曲禮下曰祭宗廟黍曰薌合¶
論語微子曰文人止子路宿殺雞爲黍食之¶
家語曰孔子侍坐於哀公賜之桃與黍孔子先食黍而後¶
食桃左右皆掩口而笑公曰黍者所以雪桃非爲食之也¶
孔子對曰丘知之矣夫黍者五榖之長也郊祀宗廟以爲¶
上盛果属有六而桃爲其下祭祀不登郊廟丘聞之也君¶
子以賤雪貴不聞以貴雪賤今以五糓之長雪果之下者¶
<pb:KR3k0012_SBCK_850-9a>¶
是從上雪下也臣以爲妨於教害於義故不敢公曰善¶
謝承後漢書曰范式與張元伯爲友春別京師以秋爲期¶
至九月十五日殺雞爲黍言未絶而巨卿至¶
魏畧曰沐並字德信名有志介嘗過姉姉爲殺雞爲黍而不¶
留¶
北齊書曰李士謙自以少孤未嘗飲酒食肉口無殺害之言¶
親賔至輙陳罇爼對之危坐終日不倦李氏宗族豪盛毎¶
春秋二社必髙㑹極宴無不沉醉誼亂甞集士謙所盛饌¶
盈前而先爲設黍謂群從曰孔子稱黍爲五榖之長荀卿¶
亦云食先黍稷古人所尚寕可違乎少長肅然無敢㢮惰¶
退而相謂曰旣見君子方覺吾徒之不徳也¶
又曰盧道䖍爲尚書㑹同寮於草屋下設雞黍之膳談者¶
以爲髙¶
<pb:KR3k0012_SBCK_850-9b>¶
幽明録曰漢武帝與近臣宴于未央殿噉黍臛也¶
襄陽記曰司馬德操甞造龐德公值其渡沔上先人墓徑¶
入上堂呼德公妻子使速作黍¶
祢衡別傳曰黄祖在蒙衝舟賔客作黍臛衡得便自飽食¶
不頋左右復搏弄以戯¶
竹林七賢論曰阮咸兄子簡亦曠逹自居大䘮行過大¶
雪寒凍遂詣浚儀令令爲他賔設黍臛簡又食之以致清¶
議廢頓三十年○孟子曰葛伯率其民要其有酒肉黍稻¶
者而奪之有一童子以黍肉餉又殺而奪之¶
淮南万畢術曰取冡墓黍啖兒不思母(取新冢前祠黍用/啖兒則不思母也)¶
風俗通曰今宴飲大㑹皆先黍臛¶
盧諶祭法曰祠用白黍黄黍¶
太平御覽卷第八百五十¶
