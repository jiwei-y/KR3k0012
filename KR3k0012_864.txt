# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:52.030078
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 864
#+PROPERTY: FILE SB11n0727-864太平御覽-卷之八百六十四.
<pb:KR3k0012_SBCK_864-1a>¶
太平御覽卷第八百六十四¶
　飲食部二十二¶
　　脂膏　油¶
　　　　　脂膏¶
周禮庖人曰凢用禽獸春行羔豚膳膏香夏行踞鱐(音/搜)膳¶
膏臊秋行犢　膳膏腥冬行鱻羽膳膏羶(用禽獸謂煎和/之以獻王也鄭)¶
(司農云膏香牛脂也臊豕膏也杜子美云膏臊犬膏腥豕/鮮生魚也羽鴈也膏也羶羊脂也玄謂膏腥雞膏也八物)¶
(者得四時之氣尤盛爲人食之弗/勝是以用休廢之脂膏煎和膳之)¶
又冬官梓人曰天下之獸五脂者膏者嬴者羽者鱗者(脂/牛)¶
(羊之属膏/豕之属也)宗廟之事脂者膏者以爲牲(致美/味也)¶
禮曰脂用葱膏用薤(脂肥凝者/澤者曰膏)煎諸膏膏必滅之肝膋取¶
狗肝一幪之以其膋(膋腸問脂/幪音蒙)小切狼臅膏以與稻米爲¶
酏(狼臅臆中膏/之然反)¶
<pb:KR3k0012_SBCK_864-1b>¶
爾雅曰氷脂一也(莊子云肌膚若氷/雪氷雪脂膏也)¶
說文曰膫牛膓脂(膫音力/彫反)¶
通俗文曰脂在脊曰昉在骨曰(音/珊)獸脂聚曰䐃(音/窘)¶
史記曰敗脂辱處也而公伯千金¶
後漢書曰孔奮爲姑臧長力行清㓗爲衆人所笑以爲身¶
處脂膏不能自潤徒益苦辛耳¶
淮南子曰無角者膏而無前有角者脂而無後¶
　　　　　油¶
魏志曰孫權至合肥新城滿寵馳徃赴募壯士數十人折¶
松爲炬灌以麻油從上風放火燒賊攻具¶
又曰黄𥘉三年車駕幸宛使夏侯尚率諸軍與曹真共圍¶
江陵權將諸葛瑾與尚軍對江瑾度入江中渚而分水軍¶
於江中尚夜多持油舡將歩騎萬餘人於下流潜渡攻瑾¶
<pb:KR3k0012_SBCK_864-2a>¶
諸軍夾江燒其舟舡水陸並攻破之¶
王隠晉書曰元康三年武庫火檢校是工匠盗庫中恐罪¶
乃投燭着麻膏中火燃¶
又曰齊王囧起義孫秀多歛葦炬益儲麻油於殿省爲縱¶
火具¶
東宫舊事曰月給油六升¶
宋書曰朱脩之爲荆州刺史去鎮之日秋毫無犯計在州¶
巳來然油及私牛馬食官榖草以私錢六十萬償之¶
梁書曰沈約年十三而遭家難潜竄㑹赦乃免旣而流寓¶
孤貧篤志好學晝夜不釋卷母恐其以勞生疾常遣減油¶
滅火¶
又曰張纉爲湘州刺史州境大寜晚好積聚多冩書數万¶
卷有油二百斛米四千石他物稱是¶
<pb:KR3k0012_SBCK_864-2b>¶
又曰侯景攻臺城爲曲項木驢攻城矢石不能制羊侃作¶
雉尾炬施鑯鏃以油灌之擲驢上焚之俄盡¶
又曰𥘉侯景旣南奔魏相髙澄命先剥景妻子靣皮悉以¶
油煎殺之¶
後周書曰衛刺王真作亂率其黨襲肅章門不得入乃縱¶
火燒之尉遟運懼火盡直黨得進乃取油灌木以益火火¶
勢轉盛真不得進乃退¶
博物志曰煎油水氣盡無煙不復沸則還冷得水而𦦨起¶
飛散¶
釋名曰柰油禱柰實和之以塗繒上燥而發之形似油也¶
杏油亦如之¶
太平御覽卷第八百六十四¶
