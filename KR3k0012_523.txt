# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:27.715178
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 523
#+PROPERTY: FILE SB11n0727-523太平御覽-卷之五百二十三.
<pb:KR3k0012_SBCK_523-1a>¶
太平御覽卷第五百二十三¶
禮儀部二¶
　　　　　叙禮二¶
禮記外傳曰吉凶賔軍嘉即五禮之目也吉禮者祭祀郊¶
廟宗社之事是也(𧺫自神農氏始教民種糓禮始於飲食/吹葦籥擊士鼓以迎田祖致敬鬼神祭)¶
(皆用樂此伊耆/氏即神農别號)凶禮者䘮紀之說年榖不登大夫去國之¶
事也(皇帝始養/生送死也)賔禮者貢獻朝聘之事是也軍禮者始黄¶
帝與蚩尢戰於涿鹿之野嘉禮者好㑹之事起自伏羲以¶
儷皮爲幣始制嫁娶(亨通者嘉/㑹之事也)其後有冠(冠者代父之/事者婚有継)¶
(丗之道物有代謝之期悲發於/裏乃非純吉故爲喜尉之事也)郷飲酒郷射食耆老王¶
燕族人之事是也(四者亦/嘉㑹也)但前代象天其禮質而略後代¶
法地其事煩而文唐虞之際五禮明備周公所制文物極¶
矣¶
<pb:KR3k0012_SBCK_523-1b>¶
左傳文下曰齊侯侵我西鄙遂伐曹入其郛討其來朝也¶
季文子曰齊侯其不免乎巳則無禮(執王使而/伐其罪)而討於有¶
禮者曰女何故行禮禮以順天天之道也巳則反天而又¶
以討人難以免矣¶
又文公曰先大夫臧文仲教行父事君之禮行父奉以周¶
旋弗敢失隊曰見有禮於其君者事之如孝子之養父母¶
也見無禮於其君者誅之如鷹鸇之逐鳥雀也¶
又宣十六年晉侯使士㑹平王室定王享之原襄公相禮¶
(原襄公周大/夫相佐也)殽烝(烝升也升/殽於俎)武子私問其故(享當體薦而/殽烝怪故問)¶
(之士㑹謚/季其字)王聞之召武子曰季氏而弗聞乎王享有體薦¶
(享則半解其體而/薦之所示以共儉)宴有折爼(體解節折升之於爼物/皆可食所以示慈惠也)公當¶
享卿當宴王室之禮也(公謂/諸侯)武子歸而講求典禮以脩晉¶
國之法¶
<pb:KR3k0012_SBCK_523-2a>¶
又昭二年曰晉侯使韓宣子來聘(公即/位故)且告爲政而來見¶
禮也(代趙武爲政雖盟主/而脩好同盟故曰禮)觀書於太史氏見易象與魯春秋¶
曰周禮盡在魯矣(昜象上下經之象辝魯春秋史記之䇿/書春秋遵周公之典以序事故曰周禮)¶
(盡在/魯也)吾乃今知周公之德與周之所以王也(昜象春秋文/王周公之制)¶
(當此情儒道廢諸國多門唯/魯備故宣子適魯而說之也)¶
又昭二曰楚靈王使問禮於左師與子産左師曰小國習¶
之大國用之敢不薦聞(言所聞謙/示所未行)獻公合諸侯之禮六(其/禮)¶
(六儀也宋爵/公故獻公禮)子産曰小國共職敢不薦守獻伯子男㑹公¶
之禮六(鄭伯爵故獻伯/子男㑹公之禮)¶
又昭二曰公如晉自郊勞至于贈賄(徃有郊勞/去有贈賄)無失禮(揖/讓)¶
(之/禮)晉侯謂女叔齊曰魯侯不亦善於禮乎對曰魯侯焉知¶
禮公曰何爲自郊勞至于贈賄禮無違者何故不知對曰¶
是儀也不可謂禮禮所以守其國行其政令無失其民者¶
<pb:KR3k0012_SBCK_523-2b>¶
也¶
又昭二曰孟僖子病不能相禮(不能相儀荅郊/勞以此爲巳疾)乃講學之¶
(講習/也)苟能禮者從之及其將死也(二十四年孟僖/子卒傳終言之)召其大¶
夫曰禮人之幹也無禮無以立吾聞將有逹者曰孔丘(僖/子)¶
(卒時孔丘/年三十五)聖人之後也我若獲没(得以/壽終)必屬說與何忌於¶
夫子使事之(說南宫敬叔何忌孟/懿子皆僖子之子也)而學禮焉以定其位(知/禮)¶
(則位/安)¶
又昭六曰鄭子大叔見趙簡子簡子問揖讓周旋之禮焉¶
對曰是儀也非禮也簡子曰敢問何謂禮對曰吉也聞諸¶
先大夫子産曰夫禮天之經也(經者道/之常)地之義也(義者利/之冝也)¶
民之行也(行者人/所履)天地之經而民實則之簡子曰甚哉禮¶
之大也對曰禮上下之紀天地之經緯也(緯經錯居/以相成者)民之¶
所以生也是以先王尚之¶
<pb:KR3k0012_SBCK_523-3a>¶
又昭六曰齊景公曰善哉吾仐而後知禮之可以爲國也¶
對曰禮之可以爲國也乆矣與天地並(有天地則/禮義興)君令臣¶
共父慈子孝兄愛弟敬夫和妻柔姑慈婦聽禮也君令而¶
不違臣共而不貳父慈而教子孝而箴(箴諌/也)兄愛而友弟¶
敬而順夫和而義妻柔而正姑慈而從(從不/自專)婦聽而婉(婉/順)¶
(也)禮之善物也¶
又定下曰公㑹齊侯于祝其實夾谷(夾谷即/祝其地)孔丘相(相㑹/儀也)¶
犂彌言於齊侯曰孔丘知禮而無勇若使萊人以兵刧魯¶
侯必得志焉¶
又定下曰邾隱公來朝(邾子/益也)子貢觀焉邾子執玉髙其容¶
仰公受玉卑其容俯(王朝者/之贄)子貢曰以禮觀之二君者皆¶
有死亡焉夫禮死生存亡之禮也將左右周旋進退俯仰¶
於是乎觀之今正月相朝而皆不度(不合/法度)心巳亡矣¶
<pb:KR3k0012_SBCK_523-3b>¶
又哀上曰太宰嚭召季康子(嚭吴/大夫)康子使子貢辭太宰嚭¶
曰國君道長大(言君長/於道路)而大夫不出門此何禮也對曰豈¶
以爲禮畏大國也(畏大國不敢/虚國盡行)大國不以禮命於諸侯苟¶
不以禮豈可量也寡君旣共命焉其老豈敢弃其國太伯¶
端委以治周禮仲雍嗣之斷髮文身臝以爲飾豈禮也哉¶
春秋說題辭曰禮者所以設容明天地之體也¶
論語曰有子曰禮之用和爲貴先王之道斯爲美小大由¶
之有所不行知和而和不以禮節之亦不可行也¶
又曰子曰導之以政齊之以刑民免而無耻導之以德齊¶
之以禮有耻且格¶
又曰子曰夏禮吾能言之𣏌不足徴也殷禮吾能言之宋¶
不足徴也(徴成也杞宋二國夏殷之後夏殷之/禮吾能說之𣏌宋之君不足以成也)¶
又曰子張問十丗可知也(丗謂易姓之丗也問/其制度變易如何)子曰殷因¶
<pb:KR3k0012_SBCK_523-4a>¶
於夏禮所損益可知也周因於殷禮所損益可知也(所損/益可)¶
(知也者據時篇/目皆在可校數)其或繼周者雖百丗可知也(自周之後以/爲變易損益)¶
(之極極於三王/亦不是過也)¶
又曰顔淵問仁子曰克巳復禮爲仁一日克巳復禮天下¶
歸仁焉爲仁由巳而由人乎哉顔淵曰請問其目子曰非¶
禮勿視非禮勿聽非禮勿言非禮勿動顔淵曰回雖不敏¶
請事斯語矣¶
又曰子曰禮云禮云玉帛云乎哉(言禮非但崇此玉帛而/巳所貴者乃貴其安上)¶
(治/民)¶
漢書曰漢王巳并天下諸侯共尊爲皇帝於定陶叔孫通¶
就其儀號髙帝悉去秦儀法爲簡易羣臣飲争功醉或妄¶
呼抜劒擊柱上患之通知上益饜之說上曰夫儒者難與¶
進取可與守成臣願徴魯諸生與臣弟子共起朝儀上曰¶
<pb:KR3k0012_SBCK_523-4b>¶
可試爲之令易知度吾所能行爲之七年長樂宫成諸侯¶
群臣朝十月大行設九賔臚句傳(上傳語告下爲/臚下告上爲句)¶
於是皇帝輦岀房百官執㦸傳警引諸侯王以下至吏六¶
百石以次奉賀自諸侯王以下莫不震恐肅敬至禮畢盡伏¶
置法酒(文頴曰作酒令法也蘇林曰常㑹/湏天子中起更衣然後入置酒)諸侍坐殿上皆¶
伏抑首(如淳曰/抑屈)以尊卑次起上壽觴九行謁者言罷酒御¶
史執法舉不如儀者輙引去竟朝置酒無敢讙譁失禮者¶
於是髙帝曰吾乃今日知爲皇帝之貴也拜通爲太常賜¶
金五百斤通出皆以五百金賜諸生諸生乃喜曰叔孫生¶
聖人知當丗務也¶
又曰王者必因前王之禮而順時施冝有所損益節人之¶
心稍稍制作¶
又曰宣帝時諌議大夫王吉上䟽願𫐠舊禮明王制驅一¶
<pb:KR3k0012_SBCK_523-5a>¶
代之人躋之仁壽之域¶
范曄後漢書曹襃傳曰詔召玄武司馬班固問改定禮制¶
之冝固曰京師諸儒多能說禮冝廣招集共議失得帝曰¶
諺言作舎道邊三年不成㑹禮之家名爲聚訟牙生疑異¶
筆不得下昔尭作大章一夔足矣章和元年正月乃召褒¶
詣嘉德門令小黄門持班固所上叔孫通漢儀十二篇勑¶
襃曰此制散略多不合經今冝依禮條正使可施行於南¶
宮東觀盡心集作¶
典略曰孔子過宋與弟子集禮於大樹下宋司馬桓魋使¶
抜其樹去適鄭¶
六韜曰太公對文王曰禮者治之粉澤也¶
管子曰禮者因人之情縁義之理爲之節文者也¶
孟子曰惻隠之心仁之端也辭讓之心禮之端也¶
<pb:KR3k0012_SBCK_523-5b>¶
孫卿子曰禮者人主以爲群臣尺寸㝷文檢式也禮有三¶
夲天地生之夲先祖類之夲君師治之夲國之夲在禮也¶
又曰人生有欲欲則求求則爭爭則亂亂則窮先王惡其亂¶
也故制禮義以養之禮者養也稻梁五味所以養口也椒¶
蘭芬馨所以養鼻也雕琢刻鏤黼黻文章所以養自也䟽¶
房越席沐浴机筵所以養體也¶
莊子曰三王五帝之禮儀法度不矜於同而矜於治故譬¶
三王五帝之禮儀法度其猶柤　橘柚菓瓜之屬耶其味¶
反而皆可於口¶
文予曰老子云爲禮者雕琢人性矯拂其情目雖欲之禁¶
以法心雖樂之節以禮趍翔周旋¶
屈節異儀肉凝而弗食酒敗而不飲外束其形中愁其意¶
汨隂陽之和而迫生命之情¶
<pb:KR3k0012_SBCK_523-6a>¶
慎子曰禮從俗政上國有貴賤之禮無賢不肖之禮有長¶
㓜之禮無勇怯之禮有親踈之禮無愛惡之禮也¶
淮南子曰禮者體情而制文者也¶
又曰夫水積則生相食之蟲(言大魚/食小魚)士積則生食肉之獸¶
禮飾則生僞慝之儒(僞詐/慝姦)夫吹灰而欲無眯渉水而欲無¶
濡不可得也¶
說苑曰齊景公登酎晏子脩食禮以待公曰禮寡人饜之¶
矣吾欲得天下勇士與之圗國晏子對曰君子無禮是庶¶
人也庶人無禮是禽獸也禮而治國所以御民也轡者所¶
以馭馬也無禮而治國家者嬰未甞聞也景公曰善乃飾¶
酎更席以爲上客¶
尸子曰秋爲禮西方爲秋秋肅也萬物莫不肅敬禮之至¶
也¶
<pb:KR3k0012_SBCK_523-6b>¶
韓詩外傳曰晏子聘魯下堂則趍授立則跪子貢怪之問¶
孔子孔子問晏子晏子對曰夫上堂之禮君行一臣行二¶
也今君之受幣也畢臣敢不跪乎孔子曰善禮中又有禮¶
董生書曰禮者天所爲也文者人所爲謂之禮禮者因人¶
情以爲節文以救其亂也夫隄者水之防也禮者人之防¶
也刑防其末禮防其本也¶
白虎通曰夫禮者隂陽之際也百事之㑹也所以尊天地¶
賔鬼神序上下之道也¶
袁淮書曰禮者縁人情而爲之節度者也嚴父愛親之情¶
也尊親敬長之義耳¶
物理論云禮者履也律也義同而名異¶
孫卿禮賦曰爰有大物非絲非帛文理成章非日非月爲¶
天下明生者以壽死者以葬城郭以固三軍以強粹而王¶
<pb:KR3k0012_SBCK_523-7a>¶
駮而霸無一焉而亡也¶
太平御覽卷第五百二十三¶
<pb:KR3k0012_SBCK_523-7b>¶
