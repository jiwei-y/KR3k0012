# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:05.146650
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 120
#+PROPERTY: FILE SB11n0727-120太平御覽-卷之一百二十.
<pb:KR3k0012_SBCK_120-1a>¶
太平御覽卷第一百二十¶
　　偏霸部四¶
　　　後趙¶
　　　　　　石勒¶
　　　　　　石弘¶
　　　　　　石虎¶
　　　　　　石閔¶
　　　　後趙石勒¶
崔鴻十六國春秋後趙録曰石勒字丗龍上黨武郷羯人¶
父周易朱勒生時赤光滿室白氣自天屬于庭中長而壯¶
健有膽力雄武好騎射幼而力耕毎聞鞞鐸之聲或在前¶
後懼以告父母曰勞耳鳴無不祥也㑹并州刺史司馬騰¶
執諸胡山東賣充軍實將詣兾州兩胡一枷勒亦在中東¶
<pb:KR3k0012_SBCK_120-1b>¶
至平原賣荏平人師懽爲奴毎夜於野嘗聞鼔角之聲諸¶
奴亦聞歸以白灌懽竒而免之隣於馬牧率汲桑往來勒¶
以能馬自託於桑而傭武安臨水爲遊軍所囚㑹有羣鹿¶
傍過軍人競逐之勒乃獲免俄而見一老父謂勒曰羣鹿¶
者我也君應爲中州主故相救耳勒拜而受命遂招集王¶
陽䕫安等十八騎復東如赤龍騎諸苑中乗苑馬逺掠繒¶
寳以賂汲桑永興元年關東所在兵起二年陽平人公師¶
蕃等自稱將軍起兵趙魏衆至數萬勒與汲桑率牧人乗¶
苑馬數百騎以赴之桑始命勒以石爲姓以勒爲名永嘉¶
元年勒歸劉淵淵拜爲輔漢將軍平晉王淵薨聦襲位劉¶
曜王弥圍洛陽勒帥精騎三萬㑹之王弥旣平洛陽將先¶
誅勒請弥讌于巳營手斬弥并其衆將軍郭黙獲沙門笁¶
浮圖澄以其有道術進之於勒試澄有効甚尊重之前趙¶
<pb:KR3k0012_SBCK_120-2a>¶
嘉平二年張賔說勒曰邯戰襄國趙之舊都依山慿險形¶
勢之國可擇此二邑而都之然後命將四岀授以竒略王¶
業可圖勒於是進據襄國聦授勒都督幽兾并營四州諸¶
軍事兾州牧進封本郡上黨公邑萬户三年以征虜將軍¶
爲魏郡太守鎭業三臺基謀之萌逃於此矣前趙麟嘉元¶
年劉琨遣姬澹帥衆來討勒與戰澹軍大敗琨長史李弘¶
以并州來降七月劉聦疾甚以勒爲大將軍録尚書事受¶
遺輔政勒固辭乃止劉曜稱尊號將授勒太宰大將軍加¶
九錫增封十郡并前二十郡出入警蹕如曹公輔故事曜¶
聞曹平樂之言停太宰之授勒大怒曰趙王趙帝孤自取¶
之名號大小豈尓所呼耶征虜虎與左右長史張敬張賔¶
等上䟽曰大司馬雖位冠九台非霸者之號請改稱大將¶
軍大單于領兾州牧趙王依魏王在鄴故事以二十四郡¶
<pb:KR3k0012_SBCK_120-2b>¶
户十九萬爲趙國十一月勒即位改光𥘉二年爲趙王元¶
年建社稷宗廟主書司典胡人出内重其禁法不聽侮易¶
衣冠華族號胡爲國人二年令曰國人不聽執㛐在喪婚¶
娶至於燒葬令如本俗八月繕軒懸儛八佾作金根大輅¶
黄屋左纛天子禮樂於斯備矣三年黎陽民陳武妻産三¶
男一女上書自陳令曰昔周之興也四乳八子今武妻乳¶
四子可謂慶過姬祥羙加曩日其賜乳婢一人榖百石雜¶
繒四十疋庶以肅迎嘉祥冬十月勒與郷親齒坐語及平¶
生勒曰李陽壯士也孤方任之何以不來父老歸語令速¶
來漚麻麻之忿是布衣之恨孤方崇信于天下寜讎疋夫¶
乎令曰武郷吾之豐沛也其復之三丗十一月李陽至引¶
入懽酣宣楊臂笑視之曰卿雖老臂中猶有力頗復與人¶
闘不孤住曰厭卿老拳卿亦飽孤毒手賜甲第一拜爲都¶
<pb:KR3k0012_SBCK_120-3a>¶
尉陽與勒隣居歳常爭漚麻池迭相敺擊四年二月拜子¶
弘爲丗子勒雅好文學雖在軍旅之中常令儒生讀春秋¶
史漢諸傳而聽之聞酈食其勸立六國後大驚曰此法當¶
失何以得成天下至留侯諫乃曰頼有此侯耳其天資英¶
逹如此八年八月脩三臺十月以丗子衛將軍弘鎮鄴太¶
和十年劉曜圍洛陽襄國大震勒統歩騎四萬趙金墉濟¶
河先是流澌風猛軍至氷冸清和濟畢流澌大至以爲神¶
靈之助命曰靈昌津戰于西陽門曜軍大潰石堪執曜送¶
之二年曜子熈等去長安奔于上邽車騎虎尅上封遣主¶
簿趙封奉傳國玉璽送之秦隴悉平建元元年二月車騎¶
虎等上尊號勒不許固請勒以趙天王行皇帝事大赦八¶
月羣臣又固請以名位不正宜即尊號九月僣即皇帝位¶
大赦改年正月勒南郊有白氣自壇属天勒大恱四月勒¶
<pb:KR3k0012_SBCK_120-3b>¶
如鄴議營新宫廷尉續咸諌曰臣聞唐虞之治採掾茅茨¶
土堦三尺羙彰于詩書漢文惜百金不營露臺稱之於千¶
古迨夏啇之瓊臺瑶室楚秦章華阿房資財内竭華夷外¶
叛詔曰且勑停作申吾直臣之氣九月以太尉中山王虎¶
爲大司馬程遐開府儀同是月犬雨霖中山西北暴水流¶
巨木萬餘根集于堂陽勒大恱謂公卿曰此非爲灾天意¶
欲吾營鄴都耳於是營之勒以成周漢晉舊京欲有移都¶
之意乃命洛陽爲南都置行臺治書侍御史于洛陽三年¶
正月大饗于建德殿酒酣勒謂徐光曰朕方自古開基何¶
等主也光對曰陛下神武籌略邁于髙皇雄藝卓犖超絶¶
魏祖自三王巳來無可比也其軒轅之亞乎勒笑曰人豈¶
不自知卿言亦巳太過朕若逢髙皇當北面而事之然猶¶
與韓彭競鞭而爭先耳脫遇光武者當並驅于中原未知¶
<pb:KR3k0012_SBCK_120-4a>¶
鹿死誰手丈夫行事當礧礧落落如日月皎然終不能如¶
曹孟德司馬仲逹父子欺他孤兒寡婦狐媚以取天下朕¶
在二劉之間軒轅豈所擬乎羣臣皆稱萬歳四年雍州刺¶
史石生上言西郷竹死虵䑕鬪于安定府間二日虵死臨¶
涇馬生角長安城中雞鳴音皆曰基兹安定㕔事前夜聞¶
誦書聲求之不得七日乃止隕石于肥郷六月勒寢疾召¶
中山王虎太子弘中常侍嚴震等侍疾禁中七月薨于西¶
閤僞謚明皇帝廟號髙祖¶
晉書曰勒年十四隨邑人行敗洛陽倚嘯上東門王衍見¶
而異之頋謂左右曰向胡鶵吾觀其聲視有竒志恐將爲¶
天下之患馳遣收之㑹勒巳去¶
　　　　石弘¶
崔鴻十六國春秋後趙録曰石弘字大雅第三子母程夫¶
<pb:KR3k0012_SBCK_120-4b>¶
人右光禄遐之妹建平元年立爲太子虚衿受士好爲文¶
詠其所親昵莫非儒素勒謂徐光曰大雅愔愔殊不似將¶
家子光曰漢祖以馬上取天下孝文以玄黙治之聖人之¶
後必丗勝殘天之道也勒大恱程遐言於勒曰中山怏怏¶
不可以輔少主宜早除之以便大計勒不從勒薨虎執政¶
臨軒召子兾州刺史遂帥兵入禁宿衞文武無不奔散弘¶
大懼䇿拜中山王虎爲丞相以十三郡封爲魏王又加九¶
錫虎僞讓後乃授之延熈元年七月改頓丘爲衛國分魏¶
郡立黎陽十月弘賫璽綬親詣魏宫喻禪意虎曰弘昏昧¶
愚暗處喪無禮不可以君臨萬國奉承宗廟便當廢之云¶
何禪讓也十一月廢弘爲海陽王弘就車容色自若幽弘¶
及太后南陽王恢于崇訓宫煞之時年二十二¶
　　　　石虎¶
<pb:KR3k0012_SBCK_120-5a>¶
崔鴻十六國春秋後趙録曰石虎字季龍勒之從子勒父¶
朱幼而子之故或謂之爲勒弟晉永興中與勒相之嘉平¶
元年劉琨送勒母王及虎于葛陂時年十七殘忍好馳獵¶
諠遊無紀度尤善彈人軍中毒患之勒白王曰此兒凶暴¶
無使軍人煞之聲名可惜宜自除也王曰快牛犢子小時¶
多能破車爲復小忍勿怯之至十八檢攝恭謹嚴重愛士¶
弓馬迅健勇冠當時勒深嘉焉拜征虜將軍性酷虐無道¶
軍中勇幹䇿略與已侔者輙因事害之至於降城䧟壘坑¶
斬士女鮮有遺類勒屢加責誨而行意自若然御衆嚴而¶
不頗莫敢犯者指授攻討所向無前故勒寵信弥隆杖以¶
專征之任旣廢殺弘稱居攝趙大王建武元年正月大赦¶
改年虎志荒内遊外躭營繕使太子邃省可尚書奏事選¶
守牧祀郊廟征伐刑断乃親覽之三月南遊臨江而還江¶
<pb:KR3k0012_SBCK_120-5b>¶
東大震是日鶴省臺成賜匠有差九月遷都鄴宫二年徙¶
洛陽鍾簴九龍等于鄴是歳大武殿東西宫皆就大武殿¶
基二丈八尺穿爲伏室置衛士五百人於其中東西七十¶
五歩南北六十五歩皆&KR0238;瓦金璫銀楹珠簾玉壁窮極伎¶
巧起靈臺之殿于顯陽後採召百官州郡民女以充之後¶
庭服綺榖珎竒者萬餘人内置宫女十八等教宫人星占¶
及馬歩射置女太史靈臺仰觀災祥以考外太史虚實禁¶
郡國不得私知學星䜟左校令成公叚造庭燎于崇杠之¶
末髙十餘丈上置繚下盤置人絙繳上下虎試而恱之三¶
年太保安夔等文武五百九十人上皇帝尊號勸進方入¶
而庭燎油灌下盤死者七人虎大怒腰斬成公叚于閶闔¶
門即天王位南郊大赦親王貶爲郡公蕃王爲縣侯太子¶
邃㹅百揆其後荒酒淫色驕恣無道或盤于遊畋懸管而¶
<pb:KR3k0012_SBCK_120-6a>¶
入或夜百騎宿于宫臣家淫其妻妾裝飾宫人羙淑者斬¶
首洗血置盤上傳首視之又内諸比丘尼有姿色者與其¶
交䙝後煞之合牛羊肉煑而食亦賜左右所以識其味也¶
虎荒躭内遊威怒違度邃以事可呈之怒曰此小事何足¶
呈也時有所不聞復怒曰何以不呈誚責杖捶月至再三¶
邃甚愠私謂中庶子李顔等曰官家難稱吾欲行冒頓之¶
事卿從我乎顔等伏不敢對事發幽邃于東宫殺之及妃¶
張氏男女二十六人盡賜死合一棺埋之誅其宫臣友黨¶
二百餘人立河間公宣爲太子建武六年追尊號考樂平¶
孝公爲太宗孝皇帝八年六月上黨孟門上有神人之像¶
㘴于山上三日而去虎遣使以太牢祀之九年十二月武¶
郷送雄虎變爲雌乳一狼子七日噬虎腦而殺之後三日¶
狼子亦死佛圖澄聞之流涕十年虎起河橋於靈昌津採¶
<pb:KR3k0012_SBCK_120-6b>¶
石爲中濟石無大小輙隨流用功五百餘萬不成虎如靈¶
昌津沉壁告誠壁浮于渚上水波騰上津所殿觀莫不傾¶
壞壓死者百餘人虎恚甚斬工匠而還十一年發雍梁十¶
六萬人城長安未央宫又發司豫荆兖二十六萬人城洛¶
陽宫十三年二月虎親耕籍田于桑梓苑十四年三月虎¶
夢龍飛西南自天落地旦而問澄公公曰禍將至矣陛下¶
冝父慈子和深以愼之四月秦公韜起宣光殿于太尉¶
府梁長九丈太子宣視而惡之斬匠截梁而云韜怒増之¶
十丈宣聞之恚甚謂楊柸牟成等曰韜凶竪勃逆敢違我¶
如是汝等能殺之者吾入宫盡以韜之國邑分封汝等韜¶
旣死主上必親臨喪因行大事無不濟矣柸等許諾八月¶
煞韜宣奏之虎哀絶乆之乃蘇召太子宣鏁繫於鄴北火¶
焚殺之議立太子于東堂虎曰吾欲以純灰三㪷洗吾腹¶
<pb:KR3k0012_SBCK_120-7a>¶
穢惡故生凶子兒年二十便欲煞父今丗方十歳比其二¶
十吾巳老矣齊公丗爲皇丗子立昭儀劉氏爲皇后十一¶
月饗羣臣于大武前殿佛圖澄殿上褰衣而行吟曰棘子¶
成杯將壞人衣虎發石而視之有棘子生焉冉閔小字棘¶
奴也十二月辛巳雷大雨霖虎問佛圖澄澄曰其爲我乎¶
至戊子而澄卒大寜元年正月虎僣即皇帝位于南郊大¶
赦改年二月有沙門從雍州來稱見佛圖澄西入關虎掘¶
之無屍唯有一石虎惡之曰石者朕也葬我而去吾將死¶
矣因而寢疾四月薨于金華殿(晉書曰季龍始咸康元年/僣位至此太和六年凡在)¶
(位十/五歳)子丗即位尊劉后爲太后彭城王遵先鎭關右至是¶
勒兵而還戎卒九萬次于湯隂石閔爲前鋒都督太后令¶
授遵丞相加九錫増封十郡己丑至安陽亭庚申矅兵入¶
自鳯陽門昇太武前殿盡哀退如東閤羣臣敦勸即位大¶
<pb:KR3k0012_SBCK_120-7b>¶
赦封丗爲譙王邑萬戸廢太后劉氏爲昭儀㝷皆殺之丗¶
立凡三十三日尊其母鄭氏爲皇太后立妃張氏爲皇后¶
大司馬義陽王鑒爲太傅沛王冲爲太保石閔爲都督中¶
外諸軍事録尚書事甲午太武殿災諸門觀閤蕩然服御¶
燒者太半光炎照天月餘乃㓕乙未雨血周遍鄴城六月¶
葬虎顯原陵僞謚武皇帝廟號太祖十二月石閔劫司空¶
李農右衞王基等謀共廢遵閔使將軍蘇彦周成帥甲士¶
三十人執于南臺如意觀遵時方與婦人彈碁問成等曰¶
反者誰也成曰義陽王鑒當立遵曰我尚如是汝等立鑒¶
復幾時遂殺之于琨華殿并誅鄭太后張皇后遵字太祗¶
虎第九子凡在位百八十三日鑒即位大赦以石閔爲將¶
軍封武德王李農爲大司馬鑒使中書令李松殿中將軍¶
張才等夜誅閔農于琨華殿不克禁中擾亂鑒僞不知夜¶
<pb:KR3k0012_SBCK_120-8a>¶
斬松才於西中華門龍驤將軍孫伏都劉誅等結羯士三¶
千人伏于胡天亦欲誅閔等鑒在中臺伏都帥三十人將¶
昇臺挾鑒以攻之鑒見問其故伏都曰閔農等反已在都¶
掖門臣嚴帥衞士謹先啓知鑒曰卿好陳力勿憂無報也¶
伏都等攻閔農不克閔農攻斬伏都等自鳯陽門至琨華¶
撗尸相枕諸胡羯無少長斬之死者二十餘萬人于時髙¶
鼻多鬚至有濫死者青龍𥘉元年正月石閔欲㓕二石之¶
號議曰孔子曰死姓而王七月者七十有二國継趙李䜟¶
書炳然且德星鎭衞宜改號大衛易姓李氏又大赦改元¶
閏月廢鑒煞之誅虎孫三十八人盡殪石氏鑒在位一百¶
三日鑒字太朗虎第三子也¶
晉書曰季龍十三子五人爲冉閔所殺八人自殘害䜟言¶
㓕石者陵㝷而徙封蘭陵公字龍惡之改蘭陵爲武興郡¶
<pb:KR3k0012_SBCK_120-8b>¶
至是終爲閔所㓕石勒以成帝咸和三年僣立二主四子¶
凡二十三年以穆帝永和五年㓕¶
　　　　石閔¶
崔鴻十六國春秋後趙録曰石閔字永曾虎之養孫也父¶
瞻字弘武本姓冉名良魏郡内黄人也其先漢黎陽騎督¶
累丗牙門勒破陳午於河内獲贍時年十二長而勇悍便¶
弓馬臨陣不頋勒竒之曰此兒壯健可嘉命虎子之歴位¶
左積射將軍封西華侯閔㓜而果銳虎撫之如孫及身長¶
八尺善謀勇力絶人虎即位爲脩武侯歴北中郎將虎之¶
敗昌黎閔軍獨全由此功名大顯永興元年閏月司徒申¶
鍾司空郎闓等四十八人上尊號於閔僣皇帝位于南郊¶
大赦改元號稱大魏復姓冉氏追尊祖隆元皇帝考贍烈¶
祖皇帝母王氏爲皇太后妻董氏爲皇后子智爲皇太子¶
<pb:KR3k0012_SBCK_120-9a>¶
以司馬李農爲太宰諸子皆爲縣公新興王祗聞石鍳之¶
死稱尊號于襄國改年永寜石祗遣相國汝隂王石琨帥¶
衆十萬伐鄴六月進據邯鄲閔盡衆拒之琨軍大敗二年¶
三月閔改襄國百餘日祗懼乃去皇帝之號改稱趙王遣¶
太尉張舉乞師于慕容㑺中軍張春請救于姚弋仲三月¶
祗相國汝隂王琨自兾州救祗弋仲遣子襄帥騎三萬八¶
千儁遣將軍恱綰帥甲士三萬勁卒十三萬四方攻之祗¶
衛其後閔師大敗閔與十餘騎奔還鄴祗使劉顯師衆七¶
萬追奔伐鄴閔盡衆岀戰大敗之追奔至于陽平顯懼宻¶
使請降求煞石祗爲効四月劉顯煞祗及其丞相樂安王¶
炳太保張舉等遣拜顯上大將軍大單于兾州牧祗炳皆¶
虎之庶子也七月劉顯稱尊號襄國三年二月劉顯帥衆¶
伐常山守蘇彦告難閔率騎八千救彦敗顯于常山追奔¶
<pb:KR3k0012_SBCK_120-9b>¶
及于襄國顯大將軍曹伏駒開門爲應遂入襄國誅顯及¶
其公卿已下百餘人焚襄國宮室遷其民于鄴三月慕容¶
儁已尅幽葪略地至于兾州閔帥騎擊之與慕容恪遇于¶
廣臺恪方陣而前閔衆寡不敵所乗赤馬曰朱龍日行千¶
里潰圍出東奔二十餘里馬無故而死遂爲恪所擒送之¶
于薊儁立閔而問之曰汝奴僕下才何敢妄稱天子閔曰天¶
下大亂爾曹夷狄人面獸心尚欲篡逆我一時英雄何爲¶
不可作王耶儁怒鞭之三日遣慕容評帥衆圍鄴五月送¶
閔龍城告廆而煞之鄴中餓人相食虎時宫人略盡冉智¶
尚㓜蔣幹遣詹事劉猗奏表降晉八月長水校尉馬願龍¶
驤將軍田香開門降評蔣幹懸而投岀于倉垣評送閔后¶
董氏太子智太尉申鍾及諸王公卿于薊𥘉慕容儁斬閔¶
于遏陘山山左右七里草木悉枯蝗虫大起自五月不雨¶
<pb:KR3k0012_SBCK_120-10a>¶
至于十二月儁遣使者祀之謚曰武悼天王其曰大雨雪¶
是歳太和八年也¶
太平御覽卷第一百二十¶
<pb:KR3k0012_SBCK_120-10b>¶
