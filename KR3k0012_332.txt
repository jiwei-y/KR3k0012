# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:16.095725
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 332
#+PROPERTY: FILE SB11n0727-332太平御覽-卷之三百三十二.
<pb:KR3k0012_SBCK_332-1a>¶
太平御覽卷第三百三十二¶
　兵部六十三¶
　　據要　漕運　絶粮道¶
　　　　　據要¶
呉子曰凢行師越境必審地形審知主客之向背地形若¶
不悉知徃必敗矣故軍有所至先五十里内山川形勢使軍¶
士伺其伏兵將必自行視地之勢因而圖之知其險易也¶
戰國䇿曰秦師伐韓圍閼與趙遣將趙奢救之軍士許暦¶
曰秦人不意趙師至此其來氣盛將軍必厚集其陣以待¶
之不然必敗¶
又曰先據北山上者勝後至者敗趙奢即發萬人趍之秦¶
兵後至争山不得上趙奢縱兵擊之大破秦軍遂解閼與¶
之圍(與音/餘)¶
<pb:KR3k0012_SBCK_332-1b>¶
後漢書曰諸將征隗囂爲所敗光武令悉軍栒邑末及至¶
(栒音/詢)隗囂乘勝使其將王元行廵將二萬餘人下隴因分遣廵¶
取栒邑漢將馮異即馳兵欲先據之諸將皆曰虜兵盛而¶
新乗勝不可與争冝止軍便地徐思方略異曰虜兵臨境¶
忸忕小利(忸状猶慣習也謂慣習前事而復/爲之也忸音尼丑切&KR1016;音遊也)遂欲深入若¶
得栒邑三輔動揺是吾憂也夫攻者不足守者有餘今先¶
據城以逸待勞非所以争也遂潜徃閼城偃旗鼔行廵不¶
知馳赴之異乗其不意卒擊鼔建旗而出廵軍驚亂奔走¶
追擊十里大破之¶
蜀志曰諸葛亮出斜谷是時魏將司馬宣王屯渭南郭淮¶
䇿亮必争北原若亮跨渭登原連兵北山隔絶隴道揺盪¶
人夷非國之利也宣王善之淮遂屯北原塹壘未城蜀兵¶
大至淮逆擊走之¶
<pb:KR3k0012_SBCK_332-2a>¶
魏志曰諸葛誕胡遵等伐呉攻東興呉將諸葛恪率軍拒¶
之及恪上岸部將丁奉與唐咨吕據留賛俱從山西上奉¶
曰今軍行遟若敵據便地則難與争鋒矣乃令諸使下道¶
率麾下三千人遥進時風便奉舉㠶二日至遂據塘天寒¶
雪時魏諸將置酒髙㑹奉見其前部兵少相謂曰取封侯¶
爵賞正在今日乃使兵解鎧着胄持短兵敵人從而笑焉¶
不爲設備奉縱兵斫之大破敵前屯㑹據等至魏軍遂潰¶
晉書曰劉𥙿率師伐南燕慕容超晉師度峴慕容超懼率¶
卒四萬就其將叚暉等于臨昫(其俱/切)謂其將公孫五樓曰¶
冝進據川源晉軍至而失水亦不能戰矣臨昫有巨薎水¶
去城四十里五樓馳據之龍驤將軍孟龍符領騎居前奔¶
徃争之五樓乃退因而大敗¶
崔鴻十六國春秋曰後秦姚興與前秦符登相持登自六¶
<pb:KR3k0012_SBCK_332-2b>¶
陌向廢橋興乃自將精騎以迫登使將尹緯領歩軍據廢¶
橋以抗登困急攻緯緯將出戰興遣使謂緯曰兵法不戰¶
而制人者盖謂此也符登窮㓂特冝持重不可輕戰緯曰¶
先帝登遐人情尚擾不因思奮之力梟殄逆豎大事去失¶
矣遂與登戰大破之登衆渇死者十二三其夜大潰¶
又曰夏赫連勃勃屯依力川後秦姚興將王奚聚羗胡三¶
千餘户于勑竒堡勃勃進攻之奚驍悍有膂力短兵接戰¶
勃勃之衆多爲所傷於是堰斷其水堡人窘迫執奚出降¶
梁史曰宋武帝伐姚泓沈林子叅征西軍事加建武將軍¶
統軍爲前鋒從汴入河僞并州刺史河東太守尹昭據蒲¶
坂林子於陜城與冠軍檀道濟同攻蒲坂龍驤王鎭惡攻¶
潼關姚泓聞大軍至遣僞平公姚紹争據潼關林子謂道濟¶
曰潼關天岨所謂形勝之地鎭惡孤軍勢危力屈若使姚¶
<pb:KR3k0012_SBCK_332-3a>¶
紹據之則難圗也及其未至當并力争之若潼關事捷尹¶
昭可不戰而服道濟從之¶
後周書曰東魏將齊神武伐西魏軍過蒲津渉洛至許原¶
西魏將周文帝軍至沙苑齊神武聞周文帝至引軍來㑹¶
詰朝候騎告齊神武軍且至周文帝部將李弼曰彼衆我寡¶
不可平地置陣此東十里有渭曲可先據以待之遂進軍¶
至渭曲背水東西爲陣合戰大破之¶
北史曰安同從道武征姚平於紫壁姚興悉衆救平同進¶
計曰汾東有蒙坑東西三百餘里徑路不通姚興來必定¶
汾西乗髙臨下直至紫壁如此則㓂内外勢接冝截汾爲¶
南北浮橋乗西岸築圍旣固賊至無所施其智力矣從之¶
興果視平屠滅而不能救¶
隋書曰文帝𥘉突厥㓂蘭州隋將賀婁子幹率衆拒之至¶
<pb:KR3k0012_SBCK_332-3b>¶
可洛峐(音/哀)山與賊相遇賊衆甚盛子幹阻川爲營賊軍不¶
得水數日人馬甚弊縱擊大破之¶
唐書曰盛彦師鎭冝陽㑹李密叛彦師率兵邀之令其衆¶
曰唯我馬首是瞻遂踰洛水入南山令持弓弩者乗髙挾¶
路持刀楯者伏於溪谷之間又令曰待賊半度而擊之所¶
邵皆笑曰賊向洛州何爲守此彦師曰吾籌之熟矣李密¶
聲徃洛州其實欲南走襄城就張善相耳若賊先入谷口¶
我自後追之路險難以展力吾今先據要害此賊乃成擒¶
也密果至知有伏乃踰山南上彦師邀擊之封葛國公¶
　　　　　漕運¶
孫子曰不盡知用兵之害則不得盡知用兵之利故善用¶
兵之者役不再籍粮不再載取用於國因粮於敵故軍食¶
可足(兵甲戰具取用/國中粮因敵也)故國之貧於師者逺師輸也逺輸則¶
<pb:KR3k0012_SBCK_332-4a>¶
百姓貧(兵事轉運千里之外財費/於道路人有困窮者也)近師則貴賣貴賣則百¶
姓虚虚則竭(近軍師市多非常之賣當時貧費以/趣未利然後財貨殫盡國家虚也)竭則急¶
於丘役力屈中原内虚於家(丘十六非也百姓財皆盡/兵不解運粮盡力於原野)百姓¶
之費十去其七(所破/費也)公家之用破車疲馬甲胄弓矢㦸楯¶
矛櫓兵牛大車十去其六(計較/之也)故智將務食於敵食敵一¶
鍾當吾二十鍾(六斛四斗爲鍾計千里轉運/二十鍾而致一鍾於軍中也)&KR2055;杆一石當¶
吾二十石(&KR2055;豆秆槀一石百二十斤也轉/輸之法費二十石乃得一石也)¶
後漢書曰永平中理呼池石臼河從都虜至羊膓倉(酈示/水經)¶
(注云汾陽故城積粟所謂羊膓倉在晉陽西北石隥榮季/若羊膓焉故以爲若今嵐州界羊膓坂是也石臼河水名)¶
欲令通漕(水運/曰漕)太原吏人苦役連年無成轉運所經三百¶
八十九隘前後没溺死者不可勝筭建𥘉三年拜謁者使¶
監領其事訓考量隠括(隠審量/括之也)知大功難立具以上言肅¶
宗從之遂罷其役更用驢輦歳省費億萬計全活徒士數¶
<pb:KR3k0012_SBCK_332-4b>¶
千人¶
又曰第五種拜髙宻侯相是時徐䆓州盗賊群聚髙密在¶
二州之郊種乃儲粮稸勤厲吏士賊聞皆憚之¶
又曰光武即位時軍食急乏㓂恂以輦車驪駕轉輸前後¶
不絶(前書音義曰驪駕併/駕也輦車人挽行也)¶
又曰詔報朱浮曰徃年赤眉跋扈長安(䟦扈猶/暴撗也)吾䇿其無¶
榖必東來歸降今度此反虜勢無乆全其中必有内相斬¶
者今軍資未充故湏候耳¶
又曰來歙上書曰公孫𫐠以隴西天水爲藩蔽故得延命¶
假息今二郡平蕩則述智計窮矣冝益選兵馬儲積資粮¶
昔趙之將帥多賈人髙帝懸之以重賞(髙帝十年陳稀反/於趙代其將多賈)¶
(人帝多以金/購狶將皆降)今西州新破兵人疲饉苦招以財糓則其衆¶
可奪臣知國家所給非一用度不足然有不得巳也帝然¶
<pb:KR3k0012_SBCK_332-5a>¶
之¶
東觀漢記曰來歙征公孫述詔於汧積糓六萬斛驢四百¶
頭負䭾¶
蜀國志曰諸葛亮悉大衆由斜谷出以流馬運粮據武功¶
五丈原與司馬宣王對於渭南¶
晉書載記曰羅尚委城遁李雄遂尅成都于時雄軍飢甚¶
乃率衆就糓於郪掘野䑕等食之¶
晉書曰祖逖伐陳留太子陳川石季龍救之徙陳川還襄¶
國留挑豹等守川故城住西臺逖遣將韓潜等鎭東城同¶
大城賊從南門入放牧逖軍開東門相守四旬逖以布囊¶
盛土如米狀使千餘人運上臺又令數人擔米僞疲極而¶
息於道賊果逐之皆弃擔而走賊旣獲米謂逖士衆豊飽¶
而胡戍飢乆益懼無復膽氣石勒將劉文堂以驢千頭運¶
<pb:KR3k0012_SBCK_332-5b>¶
粮以饋祧豹逖遣韓潜馮鐡等追擊於汴盡獲之姚豹宵¶
退據東燕¶
唐書曰貞元十五年令江淮轉運米毎年冝運二百萬石¶
巳來雖有此命而運米竟不過四十萬石¶
又曰韋倫拜啇州刺史兼御史中丞充荆襄等遂租庸使¶
㑹襄州禆將康楚元張嘉延擁衆爲叛兇黨萬餘人自稱¶
楚義王襄州刺史王政棄城遁走嘉延又南襲破江陵漢¶
沔饋運阻絶朝廷旰食倫乃調兵駐鄧州界康楚元兇黨¶
有來降必原加賞數日後楚元衆頗怠倫進軍擊之生擒¶
楚元以獻餘衆悉走収租庸錢物僅二百萬貫並免失墜¶
又曰元和中塩䥫使王播進陳許軍琵琶溝運圖先是中¶
官李重秀奉命視之還言可以通漕至郾城下北潁口水¶
運千里而近及上覽圗詔韓弘發卒以通汴河於是舡勝¶
<pb:KR3k0012_SBCK_332-6a>¶
三百石皆入潁¶
又曰開成𥘉以王彦威判度支甞紫宸廷奏曰臣自掌計¶
司按見管錢糓文簿皆量入以爲出使經費必足無所刻¶
削且百口之家有歳蓄而軍用錢物一切通用悉隨色額¶
占定終歳支給無毫釐之羌儻臣一旦愚迷欲自欺竊亦¶
不可得也名曰度支占額圖旣而又進供軍國曰起至徳¶
乾元之際迄於貞觀元和之𥘉天下有觀察者十節度者¶
二十有九防禦者四經略者三掎角之師犬牙相制大都¶
通邑無不有兵都計中外各額至八十餘萬長慶户口几¶
三百三十五萬以額約九十九萬通計三户資一兵今計¶
天下租賦一歳所入惣不過三千五百餘萬而上供之數¶
三之一焉三分之中二給衣賜自留使兵士衣賜之外其¶
餘四十萬衆仰給度支伏以時逢理安運属神聖然而兵¶
<pb:KR3k0012_SBCK_332-6b>¶
不可弭食哉惟時憂勤之端兵食是功臣謬司邦計䖍奉¶
睿圖輙纂事功庶禆聖覽¶
又曰黄巢旣來圍陳郡三百日關東仍歳無耕稼人餓倚¶
牆壁間賊俘人而食日殺數千賊有㫪磨砦爲巨碓數百¶
生納人於臼粹之合骨而食其流毒若是¶
又曰秦宗權以蔡州叛所至屠殘人物燔燒郡邑西至關¶
内東極青齊南出江淮北至衛滑魚爛鳥散人煙断絶荆¶
榛蔽野賊旣乏食啖人爲儲軍士四出則塩屍而從¶
三國典略曰陳覇先遣錢明領水軍出江寕浦要擊齊人¶
糧運盡獲其舡於是齊軍大餒殺馬驢而食之¶
又曰以粮運不継調市人餽軍建康令孔奐以麥屑爲飯¶
用荷葉裏之室宿之間得數萬褁以給兵士㑹陳蒨遣送¶
米三千石鴨千頭霸先即炊黍煑鴨誓申一戰計糧分肉¶
<pb:KR3k0012_SBCK_332-7a>¶
人獲數臠¶
　　　　　絶粮道¶
漢書曰景帝𥘉呉楚七國反以太尉周亞夫問父綘侯客¶
鄧都尉曰䇿安出客曰呉楚兵銳甚難與争鋒而剽輕不¶
能乆莫若引兵東北壁昌邑以梁委呉呉必盡銳攻之將¶
軍深溝髙壘使輕兵絶淮泗之口塞呉饟(式亮/切)道使呉梁¶
相弊而粮食竭乃以全軍強制其疲極破呉必矣亞夫言¶
於帝許之遂破呉軍¶
又曰王莽末天下亂光武兄伯升起兵討莽爲莾將甄(音/眞)¶
阜梁丘賜所敗復収㑹兵衆還保棘陽阜賜乗勝留輜重¶
於藍郷引精兵十萬南度潢淳臨泚水(潢音黄/&KR4565;音毗)阻兩川間¶
爲營絶後橋示無還心伯升於是大饗軍士設盟約休卒¶
三日爲六部潜師夜起襲取藍郷盡獲其輜重明晨漢軍¶
<pb:KR3k0012_SBCK_332-7b>¶
自西南攻甄阜下江兵自東南攻梁丘賜至食時陣潰遂¶
斬阜賜¶
後漢書曰韓遂敗走榆中(榆沖縣属/金城郡)張温乃遣周愼將三¶
萬人追討之温叅軍事孫堅(堅權之/父也)說愼曰賊城中無糓¶
當外轉粮食堅願得萬人断其運道將軍以大兵継後賊¶
必困乏而不敢戰若走入羗中并力討之則凉州可定也¶
愼不從引軍圍榆中城而邊章遂分屯葵園峽反断愼運¶
道愼懼乃棄重而退¶
又曰曹公與袁紹相持官度沮授言於紹曰北兵數衆(俎/側)¶
(居/切)而果勁不及南南糓虚少而貨財不及北南利在於急¶
戰北利在於緩持冝曠以日月紹不從連營稍前逼官度¶
合戰曹公軍不利復壁紹爲髙櫓起土山射營中皆蒙楯¶
衆大懼曹公乃爲發石車擊紹樓皆破衆號霹靈車紹爲¶
<pb:KR3k0012_SBCK_332-8a>¶
地道欲襲曹公營公輙於内爲長壍以拒之又遣騎兵襲¶
擊紹運車大破之盡焚其糓㑹紹遣淳于瓊等將兵萬餘¶
人北迎運沮授說紹可遣將別爲軍於表以絶曹公之抄¶
紹復不從瓊宿鳥巢去紹軍四十里紹謀士許攸奔曹公¶
攸謂曹公曰孤軍獨守外無求索危急之時也今袁氏輜¶
重有萬餘兩而無巖備可輕兵襲之不慮而至燔其積聚¶
不過三日袁氏自敗也公乃選精銳馬歩秉袁氏旗幟夜¶
衘枚縳馬口從間道出人負束薪時有問者紿之(紿音/怠)曰¶
袁公恐曹操掠後軍兵以益備聞者信之旣至輜重圍屯¶
燎薪火光亘天地破瓊等悉斬之數日紹弃甲而遁¶
蜀志曰姜維率衆侵魏依麴山築二城使牙門將勾安李¶
韶等守之聚羗胡質任㓂逼諸郡魏將陳泰禦之泰謂諸¶
將曰麴城雖固去蜀險逺當須運粮羗夷患維勞役必未¶
<pb:KR3k0012_SBCK_332-8b>¶
肯附今圍而取之可不血刄而拔其城雖其來救山道險¶
阻非行兵之地乃使鄧艾等進兵圍之断其運道及城外¶
流水安等挑戰不許將士困窘分粮聚雪以稽日月維果¶
來救出自牛頭與泰相對泰曰兵法貴在不戰而屈人今¶
絶牛頭維無返道則我之擒也諸軍各堅壘勿與戰自南¶
度白水循水而東使諸將截其還路維懼遁走安等孤懸¶
遂皆降¶
崔鴻十六國春秋曰前趙劉曜遣將劉㣧西伐張駿之武¶
威駿將遣辛巗韓瑛(音/英)東拒劉胤屯于狄道城韓瑛進度¶
沃于嶺辛巗曰我掘衆數萬籍玄羗之銳冝速戰以滅之¶
不尓乆則變生瑛曰自夏末以來太白犯月辰星逆行白虹¶
貫日皆變之大者不可以輕動動而不捷爲禍更深吾將乆¶
而斃之且曜與石勒相攻胤亦不能乆積七十餘日軍粮¶
<pb:KR3k0012_SBCK_332-9a>¶
竭遣辛巗督運於金城㣧聞之大恱謂其將士曰韓瑛之¶
衆十倍於吾粮廩將懸難以持乆今分兵運粮可謂天授¶
吾若敗辛巗英等自潰彼衆我寡冝以死戰戰而不捷當¶
無疋馬得還咸奮於是率騎三千襲巗於沃于嶺大敗之¶
瑛軍遂潰死者三萬餘人¶
三國典略曰周王思政固守潁川思政運米數百車欲向¶
孔城齊大都督破六韓常與洛州刺史可朱渾寳願前後¶
要襲獲之乃啓于齊王澄曰常自鎭河陽巳來頻出關口¶
大谷二道所有要害莫不知悉請於形勝之處營築城戍¶
安置士馬截其徃來彼之咽喉旣断潁城吞滅可期且孔¶
城以西年糓不稔東道断絶亦不能存王納其計¶
<pb:KR3k0012_SBCK_332-9b>¶
¶
太平御覽卷第三百三十二¶
