# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:27.538545
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 521
#+PROPERTY: FILE SB11n0727-521太平御覽-卷之五百二十一.
<pb:KR3k0012_SBCK_521-1a>¶
太平御覽卷第五百二十一¶
宗親部十一¶
　　　慈母保母　乳母　妾　出婦¶
　　　舅舅母　外甥　姨¶
　　　　　慈母保母¶
禮記内則曰子生異爲孺子室於宫(特掃一室/以處之)擇於諸母¶
與可者必求其寛𥙿慈惠温良恭敬愼而寡言者使爲子¶
師其次爲慈母其次爲保母皆居子室(此人君飬子之禮/也諸母衆妾也可)¶
(者傳御之屬也子師教示以善道者慈母知其/嗜欲者保母安其居處者士妻食乳之而巳)¶
又曽子問曰子㳺曰䘮慈母如母禮與(如母謂父/卒三年也)孔子曰¶
非禮也古者男子外有傳内有慈母君命所使教子也何¶
服之有(言無/服也)昔者魯昭公少䘮其母有慈母良及其死也¶
公弗忍也欲䘮之有司以聞曰古之禮慈母無服今也君¶
<pb:KR3k0012_SBCK_521-1b>¶
爲之服是逆古之禮而亂國法也若終行之則有司將書¶
之以遺後丗無乃不可乎公曰古者天子練冠以燕居吾¶
弗忍也遂練冠以喪慈母䘮慈母自魯昭公始也¶
左傳襄六曰宋大災宋伯姬卒侍姆也(姆女/師也)¶
　　　　　乳母¶
史記曰武帝時有所幸倡郭舎人者發言陳辭雖不合道¶
然令人主和恱武帝少時東武侯母甞養帝帝壯時號曰¶
大乳母率一月再朝朝奏入有詔使幸臣馬遊卿以帛五¶
十疋賜乳母有詔得令乳母乘車行馳道中當此之時公¶
卿大臣皆敬重乳母乳母家子孫奴從者横暴長安中當¶
道掣頓人車馬奪人衣服聞於中不忍致之法有司請徙¶
乳母家室處之於邊奏可乳母當入至前面見辭乳母先¶
見郭舎人爲下泣舎人曰即入見辭去勿疾歩數還顧乳¶
<pb:KR3k0012_SBCK_521-2a>¶
母如其言謝去郭舎人疾言罵之曰咄老女子何不疾行¶
陛下巳壯矣寜尚湏汝乳而活耶於是武帝憐之乃下詔¶
止無徙乳母¶
後漢書曰安帝時鄧太后臨朝帝不親政事小黄門李閏¶
與帝乳母王聖甞共譛太后兄執金吾鄧悝等言欲廢帝¶
立平原王德帝毎忿懼及太后崩遂誅鄧氏而王聖　女¶
伯榮扇動内外競爲侈虐明年帝崩立北郷侯爲天子王¶
聖及黨與皆見徙¶
王隠晋書曰賈充子黎民三歲乳母抱向閤充入黎民喜¶
踊充嗚之充夫人郭槐遥望疑充即鞭殺乳母兒思母病¶
死槐又生男向歳乳母抱中庭充過拈兒頰郭又疑之復¶
鞭殺乳母兒又死充遂無嗣¶
譚藪曰宋何承天爲著作郎時新著作多貴遊少年或戲¶
<pb:KR3k0012_SBCK_521-2b>¶
承天謂爲妳母承天曰鳯凰將九子妳母何言耶¶
　　　　　妾¶
禮記曲禮曰買妾不知其姓則卜之¶
又内則曰聘則爲妻奔則爲妾(妾之言接也聞佼有禮走/而徃焉以得接見於君子)¶
又曰妾雖老年未滿五十必與五日之御雖婢妾衣服飲¶
食必後長者妻不在妾御莫敢當夕(辟女君之/御日也)妾將生子¶
及月辰夫使人日一問之¶
左傳成上曰魯聲伯之母不聘(不娉無/媒禮)穆姜曰吾不以妾¶
爲姒(昆弟之妻/相謂爲姒)生聲伯而出之¶
又昭五晏子對齊景公曰内寵之妾肆奪於市外寵之臣僣¶
令於鄙¶
又哀下曰魯公子荆之母嬖(荆哀公/庶子)將以爲夫人使宗人¶
亹夏獻其禮(宗人/禮官)對曰無之公怒曰女爲宗司立夫人國¶
<pb:KR3k0012_SBCK_521-3a>¶
之大禮也何故無之對曰周公及武公娶於薛孝惠娶於¶
啇自桓以下娶於齊此禮也則有若以妾爲夫人則固無¶
其禮也¶
　　　　　出婦¶
禮記檀弓曰子上之母死而不䘮(子上孔子曾孫子思/伋之子名白其母出)門¶
人問諸子思曰昔者子之先君子䘮出母乎曰然(禮爲出/母期父)¶
(卒爲文後/者不服耳)子之不使白也䘮之何也子思曰昔者吾先君¶
子無所失道道隆則從而隆道汚則從而汚(汚猶殺也有/隆有殺進退)¶
(如/禮)伋則安能(自予不/能及)爲伋也妻者是爲白也母不爲伋也¶
妻者是不爲白也母故孔氏之不䘮出母自子思始也¶
又内則曰子甚冝其妻父母不說出(冝猶/善也)¶
漢書曰王吉少時學問居長安其東家有大棗樹垂庭中吉¶
婦取棗以啖吉吉後知之乃去婦東家聞而伐其樹隣里¶
<pb:KR3k0012_SBCK_521-3b>¶
共止之因固請吉令還婦里中爲之語曰東家有樹王陽¶
去婦東家棗完去婦復還¶
又曰王禁生元后元后母魏郡李氏女也後以妬去更嫁¶
爲河内荀賔妻¶
後漢書曰馮衍娶北地女任氏爲妻悍忌不得畜媵妾兒¶
女常自探井臼老竟逐之¶
又曰黄允濟隂人也以雋才知名郭林宗見而謂曰卿有¶
絶人之才足成偉器然恐守道不篤將失之矣後司徒袁¶
隗欲爲從女求姻見允而歎曰得壻如是足矣允聞而黜¶
遣其妻夏侯氏婦請姑曰今當見棄方與黄氏長辭乞一¶
㑹宗屬以展離訣之情於是大集賔客二百餘人婦中坐¶
攘𬒮數允隱慝穢惡十五事言畢登車而去允以此廢於¶
時¶
<pb:KR3k0012_SBCK_521-4a>¶
又曰李充字大遜家貧兄弟六人同衣遞食妻竊謂充曰¶
今貧居如此難以乆安願思分異充僞許之曰當醖酒具¶
㑹請呼郷里内外充於坐中前跪白母曰此婦無狀而教¶
充離間母兄罪合遣斥便呵叱其婦遂令出門婦衘涕而¶
去¶
齊書曰劉瓛母孔氏瓛娶王氏縁壁挂履土落孔氏床上¶
孔氏不恱瓛即出其妻¶
梁書曰孔謙從兄靈慶甞病寄於謙謙出行還問起居靈¶
慶曰向飲冷熱不調即時猶渴謙退遣其妻¶
家語曰婦有七出三不去七出者不順父母無子滛僻嫉¶
妬惡疾多口舌竊盗不順父母者爲其逆德也無子者爲¶
其絶丗也淫僻者爲其亂族也嫉妬者爲其亂家也惡疾¶
者爲其不可供粢盛也多口舌者爲其離親也竊盗者爲¶
<pb:KR3k0012_SBCK_521-4b>¶
其反義也三不去者謂有所取無所歸也與其經三年之¶
䘮也先貧賤後冨貴也凡此皆聖人所以慎男女之際重¶
婚姻之始也¶
又曰曽子妻以炊藜蒸不熟出之¶
古樂府詩曰上山採&KR1048;蕪下山逢故夫迴首問故夫新人¶
復何如¶
　　　　　　舅舅母¶
釋名曰舅乆也¶
爾雅曰母之昆弟爲舅¶
毛詩秦風曰渭陽康公念母也康公之母晉獻公之女文¶
公遭麗姬之難未反而秦姬卒穆公納文公康公時爲太¶
子贈送文公于渭之陽念母之不見也我見舅氏如母存¶
焉及其即位思之而作是詩也我送舅氏曰至渭陽何以¶
<pb:KR3k0012_SBCK_521-5a>¶
贈之路車乗黄我送舅氏悠悠我思何以贈之瓊瑰玉佩¶
也¶
儀禮曰舅母之昆弟也傳曰何以服緦從服也(言從母/服也)¶
禮記檀弓曰從母之夫舅之妻二夫人相爲服君子未之¶
言也¶
左傳僖中曰秦伯納晉公子重耳及河子犯以璧授公子¶
曰臣負覊紲以從君廵於天下臣之過多矣臣猶知之而¶
况君乎請由此亡公子曰所不與舅氏同心者有如白水¶
投其璧于河¶
又曰庾懌甞以毒酒餉江州刺史王允之允之覺其有毒¶
飲犬犬斃乃密奏之帝曰大舅巳亂天下小舅復欲爾邪¶
懌聞飲酖而卒¶
又曰劉璵字慶孫與弟琨字越石並爲尚書郎郭弈之甥¶
<pb:KR3k0012_SBCK_521-5b>¶
也名著當時京師爲之語曰洛中弈弈慶孫越石¶
又曰荀勗頴川人少孤貧依於舅氏㓜而歧嶷早成十歳¶
能屬文鍾繇曰此兒當及曽祖爽耳¶
又曰殷浩坐徙東陽信安縣外甥韓康伯浩素賞愛之隨¶
至徙所經歳還都浩送至渚側詠曹顔逺詩曰冨貴他人¶
合貧賤親戚離因而下泣¶
又曰衛玠字叔寳驃騎將軍王濟玠之舅也雋爽風姿毎¶
見玠輙歎曰珠玉在旁覺我形穢¶
又曰郄愔字方回與姉夫王羲之有邁丗之風獻之兄弟¶
愔子(超未亡時/献之兄弟)甞躡履脩甥舅之禮及超死見愔怠慢履¶
而候之命席便坐愔慨然曰嘉賔不死䑕子敢爾¶
又曰武帝楊后諱艶字瓊芝弘農人母天水趙氏早卒依¶
舅家舅母仁愛親乳之使他人乳已子¶
<pb:KR3k0012_SBCK_521-6a>¶
世說曰衛展字道舒爲江州有舊投之都不祗待唯餉王¶
不留行一斤此人便命駕李弘範聞之曰家舅刻薄反役¶
使卉木也¶
又曰魏明帝爲外祖築館旣成謂左右曰當何名之侍中¶
繆襲曰陛下聖思齊於哲王罔極過於曽閔此館之興情¶
鍾舅氏冝以渭陽名焉上從之¶
妬記曰謝太傅劉夫人不令太傅有別房寵公旣深好聲¶
色不能全節遂頗欲立妓妾兄子及外甥等微逹其旨乃¶
共諌劉夫人方便稱關睢螽斯有不妬忌之德夫人知諷¶
巳乃問誰撰詩荅曰周公夫人曰周公是男子乃相爲耳¶
若使周姥傳應無此語也¶
蔡邕進表曰平丘程末年十四時父叔没末抱屍號泣悲¶
哀舅哀其羸劣嚼棗肉以哺之末見食歔欷不能吞咽¶
<pb:KR3k0012_SBCK_521-6b>¶
　　　　　外甥¶
釋名曰姉妹之子曰甥出配他男而生也¶
爾雅曰男子謂姉妺之子爲出謂我舅者吾謂之甥也¶
儀禮子夏傳曰甥何以緦報之也¶
左傳莊公曰楚文王伐申過鄧鄧祁侯曰吾甥也止而享¶
之騅甥&KR2157;甥養甥請殺楚子鄧侯不許三甥曰亡鄧國者¶
必此人也若不早圖後君噬臍其及圖之乎¶
史記曰汲黯字長孺濮陽人司馬安是其姉子與黯同爲¶
太子洗馬¶
漢書曰霍去病衛青姉少兒子也¶
又曰顔安字翁孫魯人眭孟姉子也¶
東觀漢記曰黄香字文強年十二家業虚貧衣食不贍舅¶
龍郷侯爲作衣𬒳不受¶
<pb:KR3k0012_SBCK_521-7a>¶
晉書曰魏舒少爲舅寗氏所養寗氏營宅相者云當出貴¶
甥舒時尚㓜自言曰當爲外氏成此宅相¶
又曰石崇字季倫其甥歐陽建與趙王倫有隙倫僞詔收崇¶
及建建作臨終詩¶
又曰謝重字景重子約字宣暎曽於公座戯嘲無禮於其¶
舅袁湛湛謂曰汝父昔巳輕舅今汝復來加我可謂兩丗¶
無渭陽之情約父重即王敬之外孫與舅有不恊之論湛¶
故有此云¶
又曰范汪少孤年六歲過江依外家庾氏荆州刺史王澄¶
見之曰興范族者必此子也十三䘮母居䘮盡禮及長好¶
學博識多通善談名理¶
又曰韓康伯清和有思舅殷浩曰康伯能自摽置居然是¶
出群器也¶
<pb:KR3k0012_SBCK_521-7b>¶
又曰何無忌東海郯人少有大志鎮北將軍劉牢之即其¶
舅也時鎮京口每有大事皆叅議之桓玄之篡與劉𥙿劉¶
毅共興義兵桓玄聞之甚懼其黨曰烏合之衆勢必無成¶
玄曰劉𥙿勇冠三軍劉毅家無擔石之儲摴蒱一擲百萬¶
何無忌劉牢之甥酷似其舅共舉大事何爲無成¶
又曰姚興太史令髙魯遣其甥王蒙暉隨劉藻送玉璽一¶
鈕并圖䜟祕文於慕容德¶
吴均齊春秋曰劉瓛字珪沛人五歳聞舅孔昭先讀管寧¶
傳欣然請更讀因聽受曰可及此耳¶
三輔决録曰吉閎㓜有美名九歳明尚書舅何邈死家貧¶
子㓜閎自造墳塋殯葬之¶
衛玠別傳曰玠王武子甥也武子常與乗白羊車入市舉¶
市曰誰家璧人曰武子甥也武子常與同遊語曰昨與外¶
<pb:KR3k0012_SBCK_521-8a>¶
甥玠並出冏若明珠在側朗然來照人¶
　　　　　姨¶
爾雅曰母之姊妹爲從母¶
儀禮子夏傳曰從母丈夫婦人服(從母母/之姊妹)傳曰何以小功¶
也以名加也外親之服皆緦之(外親異姓正/服不過緦)¶
晉書曰何充字次道廬江人王導妻姉之子故少與王導¶
善旱爲顯官甞詣舎導以麈尾指床呼充共座曰此是君¶
座也¶
宋書𥘉髙祖産而皇妣殂孝皇貧薄議欲不舉髙祖從母¶
生懷敬未朞乃斷乳而養髙祖以舊恩之故懷敬累至㑹¶
稽太守¶
三輔决録曰周季貢班固姉之子也善屬文䘮婦作問神¶
其姨曹大家難之¶
<pb:KR3k0012_SBCK_521-8b>¶
¶
太平御覽卷第五百二十一¶
<pb:KR3k0012_SBCK_521-9a>¶
