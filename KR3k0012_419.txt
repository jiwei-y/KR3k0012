# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:21.207349
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 419
#+PROPERTY: FILE SB11n0727-419太平御覽-卷之四百一十九.
<pb:KR3k0012_SBCK_419-1a>¶
太平御覽卷第四百一十九¶
　人事部六十¶
　　　　仁德　仁惻¶
　　　　　仁德¶
釋名曰仁忍也性惡殺好善含忍之也¶
禮記經解曰上下相親謂之仁¶
又中庸曰仁者人也親親爲大¶
又表記曰子曰仁有三與仁同功而異情與仁同功其仁¶
未可知也與仁同過然後其仁可知也仁者安仁知者利¶
仁畏罪者弘仁子曰仁之爲器重其爲道逺舉者莫能勝¶
也行者莫能致也取數多者仁也夫勉於仁者不亦難乎¶
子曰中心安仁者天下一人而巳矣¶
又緇衣曰子曰禹立三年百姓以仁遂焉豈必盡仁(言百/姓効)¶
<pb:KR3k0012_SBCK_419-1b>¶
(禹爲仁非本/性能仁也)¶
又大學曰一家仁一國興仁堯舜率天下以仁而民從之¶
又曰仁者以財發身不仁者以身發財又儒行曰温良者¶
仁之本敬愼者仁之地寛&KR0073;者仁之作遜接者仁之能禮¶
節者仁之貌言談者仁之文歌樂者仁之和分散者仁之¶
施儒皆兼此而有之猶且不敢言仁也¶
又郷飲酒義曰天地温厚之氣始於東北盛於東南此天¶
地之仁義也¶
毛詩生民曰行葦忠厚也周家忠厚仁及草木¶
尚書太甲曰民罔常懷懷于有仁(民所歸無常/以仁政爲常)¶
又泰誓曰雖有周親不如仁人¶
論語里仁曰里仁爲美(居仁者之/里是爲美)擇不處仁焉得智(求善/居而)¶
(不處於仁者之/里不得爲有智)¶
<pb:KR3k0012_SBCK_419-2a>¶
又曰君子無終食之間違仁造次必於是顚沛必於是¶
又顔淵曰顔淵問仁子曰克巳復禮爲仁一日克巳復禮¶
天下歸仁焉爲仁由巳而由人乎哉顔淵曰請問其目子¶
曰非禮勿視非禮勿聽非禮勿言非禮勿動顔淵曰囬雖¶
不敏請事斯語矣¶
又顔淵曰仲弓問仁子曰出門如見大賔使民如承大&KR0021;¶
巳所不欲勿施於人在&KR0022;無怨在家無怨仲弓曰雍雖不¶
敏請事斯語矣¶
又子路曰如有王者必丗而後仁(聖人受命而王必父子/相承然後天下之民能)¶
(仁/也)¶
又憲問耻曰子路曰桓公殺公子糾召忽死之管仲不死¶
曰未仁乎子曰桓公九合諸侯不以兵車管仲之力也如其仁¶
如其仁(重言如其仁者九合諸侯功濟/天下此仁爲大代節仁小者也)¶
<pb:KR3k0012_SBCK_419-2b>¶
又衛靈公曰民之於仁甚於水火水火吾見蹈而死者未¶
見蹈仁而死者也(甚於水火於/仁景急也)¶
又曰志士仁人無求生以害仁有殺身以成仁¶
又陽貨曰子張問仁於孔子孔子曰能行五者於天下爲¶
仁矣請問之曰㳟寛信敏惠㳟則不侮寛則得衆信則人¶
任焉敏則有功惠則足以使人(不敏人無/侮慢之言)¶
又微子曰微子去之箕子爲之奴比干諌而死孔子曰殷¶
有三仁焉(此三人紂同姓人臣微子知紂惡而去之/箕子比干不忍去故或見奴或見殺之)¶
家語曰或問孔子曰顔淵何人也曰仁人也丘弗如¶
爾雅曰太平之人仁¶
大戴禮曰君子執仁志先行後言千里之外皆兄弟也¶
尚書考靈耀曰春行仁政順天之常¶
尚書大傳曰子張曰仁者何樂於山也孔子曰夫山者&KR2055;¶
<pb:KR3k0012_SBCK_419-3a>¶
然髙&KR2055;然髙則何樂焉夫山草木生焉鳥獸蕃焉財用殖¶
焉生財用而無私爲四方皆伐焉毎無私予焉岀雲風以¶
通乎天地之間隂陽和合雨露之澤萬物以成百姓以饗¶
此仁者之所樂於山者也¶
又曰周人以仁接民而天下莫不仁故曰文矣(言文王仁/故謂之文)¶
(矣)¶
又曰舜不登而髙不行而逺拱揖于天下而天下稱仁¶
又曰誓可以觀義五誥可以觀仁甫刑可以觀誡洪範可¶
以觀度¶
韓詩外傳曰仁道有四仁者有聖仁者有智仁者有德仁¶
者有謙¶
史記曰帝堯其仁如天其知如神¶
又曰孔子適周問禮於老子辭去老子送之曰吾聞冨貴¶
<pb:KR3k0012_SBCK_419-3b>¶
者送人以財仁人者送人以言吾不能冨貴&KR0060;仁人之號¶
送子以言¶
又曰髙祖仁而愛人喜施意豁如也¶
漢書曰何武爲人仁厚¶
後漢書曰王莽末虞延從女弟年在孩乳其母不能活之¶
棄於溝中延聞其號聲哀而收之養至成人¶
范瞱後漢書曰劉寛字文饒弘農人遷南陽太守温仁多¶
恕吏人愆過但用蒲鞭罰之示辱而巳¶
又曰宣秉所得俸禄輙以收養親族其&KR0012;弱者分與田地¶
自無擔石之儲(前漢書音義曰齊人名小&KR1125;爲擔今/江淮人謂一石爲一擔擔音丁濫切)¶
齊書曰虞愿爲晉安太守郡岀蚺虵膽可用爲藥有人餉¶
愿愿放之二十餘里一夜虵還歸床下復送四十里經還¶
復故處愿令人更送遟明乃復歸如此&KR0298;三時以爲仁義¶
<pb:KR3k0012_SBCK_419-4a>¶
之心所致¶
又曰江泌字士清性行仁義衣&KR0102;虱多以緜褁致之食菜¶
不食心以其有生意也¶
崔鴻後燕録曰趙秋字子武汲郡朝歌人也輕財好施隣¶
人李玄度母死家貧無以葬秋謂其兄曰赴死生救不足¶
仁之本也家有二牛以與之玄度得以葬他年秋夜行見¶
一老母遺秋金一餅曰子能葬我是以相報子五十巳後¶
當冨貴不可言勿忘玄度也¶
老子曰大道廢有仁義¶
文子曰積惠重厚使萬物忻忻樂其性者仁也¶
莊子曰仁義先王之蘧廬(蘧廬猶/&KR0019;舎也)可以一&KR0043;而不可以乆¶
處古人假道於仁託&KR0043;於義¶
莊子曰義人利物之謂仁¶
<pb:KR3k0012_SBCK_419-4b>¶
曾子曰伯夷叔齊仁者也¶
鬻子曰除天下之害謂之仁¶
孟子曰齊宣王問交隣國有道乎對曰唯仁者能以大事¶
小故湯事葛伯文王事昆夷¶
又曰君行仁政斯民親其上而死其長矣¶
又曰當今之時萬乗之國行仁政民之恱之猶解倒懸也¶
又曰夫仁天之尊爵人之安宅¶
又曰爲冨不仁矣爲仁不富矣¶
又曰爲天下得人謂之仁¶
又曰三代之得天下也以仁其失天下也以不仁國之所¶
以廢興存亡者亦然天子不仁不保四海諸侯不仁不報¶
社稷卿大夫不仁不保宗廟士庶人不仁不保四體今惡¶
死亡而樂不仁是猶恐醉而彊酒也¶
<pb:KR3k0012_SBCK_419-5a>¶
又曰仁則榮不仁則辱今惡辱而居不仁是猶惡濕而居下¶
又曰仁之勝不仁猶水之勝火¶
荀卿子曰仁義禮善之於人譬之&KR0002;貨財粟米之於家也¶
多有之者冨少有之者貧無有之者窮¶
尸子曰仁則人親之義則人尊之智則人用之也¶
又曰文王四乳是謂至仁¶
六韜曰仁之所在者天下歸之¶
吕氏春秋曰工尹他爲荆使於宋司城子罕觴之南家之¶
牆犨於前不直(猶犨/岀)西家之潦經其宫而不止工尹他問¶
其故子罕曰南家二人也爲鞔(鞔履一/日靷也)吾將徙之其父曰¶
吾將鞔以食三丗矣今徙是宋國之求鞔者不可吾將不¶
食也是弗徙也西家髙吾痺潦之經吾宫也利故弗禁也¶
工尹他歸荆適攻宋工尹他諌於荆王曰宋不可攻其主¶
<pb:KR3k0012_SBCK_419-5b>¶
賢其相仁故釋宋攻鄭¶
新序曰魏文侯曰仁人者國之寳也國有仁人則羣臣不¶
爭¶
姚信士緯曰孟軻驅丗士於仁義之域行者歩中正之途¶
抱朴子曰仁者爲政之脂粉刑者御丗之轡䇿¶
符子曰春秋華林傳曰不知不言其所以仁¶
延篤仁孝論曰夫仁之有孝猶四體之有心腹枝葉之有¶
本根仁以枝葉扶䟽爲大孝猶心體充實爲先〇曹植仁孝¶
論曰且禽獸悉知愛其母知其孝也唯白虎驎騏稱仁獸¶
者以其明盛衰知治亂也孝者施近仁者及逺¶
逸士傳曰髙鳯隣里有爭財&KR0720;者兵刃相加鳯脫衣巾爲¶
叩頭曰仁義遜讓不可廢也¶
㑹稽典録曰陳囂字子公山隂人也同縣車嫗年八十餘¶
<pb:KR3k0012_SBCK_419-6a>¶
無子慕&KR0349;仁義欲求&KR0009;命&KR0349;以車嫗有財産未敢便許乃諮¶
於長者長者僉曰其冝&KR0349;遂迎嫗朝夕定省如其所親出¶
家財以供餚膳嫗以壽終囂殯斂畢皆勉其奴令守嫗¶
墓財物付與嫗内外(宗族/衣國)不入殯者以置椁中制服三月¶
由是著名流稱上國矣¶
　　　　　仁惻¶
周公曰文王在鄗召太子發日吾語汝童牛不服童馬不¶
馳是謂大仁¶
樂嘉耀稽曰仁者有惻隱之心夲生於木(仁生於木故惻/隱出於自然也)¶
禮記表記曰中心&KR0579;怛愛人之仁也¶
左傳文下曰邾文公卜遷于繹史曰利於民而不利於君¶
公曰苟利於民&KR0012;之利也天生民而樹之君以利之也民¶
旣利&KR0012;必與焉左右曰命可長也君何弗爲邾子曰命在¶
<pb:KR3k0012_SBCK_419-6b>¶
養民死之短長時也民茍利矣遷也&KR0123;莫如之遂遷於繹¶
邾文公卒君子曰知命也¶
家語曰孔子曰啓蟄不殺方長不折此髙柴之行¶
漢書曰汲黯字長孺濮陽人河内失火燒千餘家上使黯¶
徃視之還報曰家人失火燒比屋延燒不足憂臣過河内¶
貧人傷水旱萬餘家父子相食臣謹以使持節發河内倉¶
粟以賑貧氏請歸節伏矯制罪上賢而釋之¶
東觀漢記曰曹褒在射聲營舎有停棺不葬百餘所褒¶
親自履行問其意故吏對曰此等多是建武以來絶無後¶
者褒愴然爲買空地悉葬其無主者設&KR0021;以祀之遷將作¶
大匠時疾疫褒廵行病徒爲致醫藥經理饘粥多䝉濟活¶
又曰鍾離意辟大司徒侯覇府詔部送徒詣河内時冬寒¶
徒病不能行路過弘農意輙移属縣使作徒衣縣不得巳¶
<pb:KR3k0012_SBCK_419-7a>¶
與之而上書言&KR0250;意亦具以聞上得奏以見霸曰君所使¶
&KR0122;何乃仁於用心誠良吏也¶
又曰趙喜爲赤眉所迫亡走遇更始親屬皆祼跣塗炭飢¶
困不能前喜見之悲感所裝縑帛資糧悉以與之¶
又曰吴祐字季英陳留人遷&KR1119;東侯相政唯仁簡以身率¶
物民有相爭訴者輙閇閤自責然後斷其訟以道譬之或¶
身對閭里重相和解自是之後争&KR0169;省息矣¶
又曰崔&KR0144;爲建新大尹班春所至之縣狴獄填滿&KR0144;垂涕¶
曰嗟乎刑罪不中乃䧟民於穽此皆何罪而至於是遂平¶
理所出二千餘人&KR0122;吏叩頭諌曰誠仁者之心然獨爲君¶
子將有悔乎&KR0144;曰殺一大尹贖二千人盖所願也遂稱疾¶
去矣¶
謝承後漢書曰韓韶字仲黄頴川人韶爲嬴長嬴隣境歳¶
<pb:KR3k0012_SBCK_419-7b>¶
饑多&KR0013;㓂癈耕桑其民流入縣界求索衣糧者衆韶愍其¶
饑困開倉賑之所&KR2951;贍萬餘户主者爭謂不可韶曰長活¶
溝壑之民而以此伏罪可含&KR0015;入地也¶
范曄後漢書曰史弼字公謙陳留人爲平原相時詔書下¶
舉鈎黨郡所奏相連及者多至數百唯弼獨無所主詔書¶
責曰青州六郡其五有黨平原弼何理而得獨無弼曰先¶
王疆理天下畫界分境水土異齊風俗不同他郡自有平¶
原自無胡可相比若望上司誣䧟良善&KR0075;刑濫罰以逞非¶
理則平原之民户可爲黨相有死而巳所不能也從事大¶
怒即&KR0053;郡僚械送獄遂奏弼㑹黨禁中解弼以奉贖罪¶
免濟活者千餘人¶
英雄記曰劉翊字子相潁川人遷陳留太守岀&KR0028;數百里¶
見士大夫病亡道次翊以馬易棺脫衣殮之又逢知故困¶
<pb:KR3k0012_SBCK_419-8a>¶
餓於路不忍委去因殺所駕牛以救之衆人止之翊曰視¶
&KR0255;不救非志士遂俱餓死¶
晉中興書曰劉驎之&KR0047;陽人少有信義去家百餘里有一¶
獨媪病將死歎息謂人曰誰當埋我唯有劉長史耳何由¶
令知驎之先聞其有患故徃候之值其命終乃身爲治棺¶
殯送之其仁愛惻隱&KR0002;此¶
㑹稽典録曰盛&KR0123;字君逹山隂人拜廷尉&KR0123;性多仁恩務¶
在哀矜每至冬月罪當斷夜省刑&KR0250;其妻執燭&KR0123;手持丹¶
筆夫妻相向垂泣所當平決&KR0002;無繼嗣&KR0123;令其妻妾得入¶
經營使有遺&KR0011;視事十二年天下稱其有恩¶
列女傳曰雋不疑母仁而善教不疑爲尹行縣録囚徒還¶
其母輙問所平活幾何人即不疑多所平反(平其事反/死爲生也)母¶
喜&KR0015;爲飲食言語異於他時或無出母怒爲之不食由是¶
<pb:KR3k0012_SBCK_419-8b>¶
故不疑爲吏嚴而不殘君子謂不疑母能以仁教子¶
孟子曰君子之於禽獸也見其生不忍見其死聞其聲不¶
忍食其&KR0079;是以君子逺庖厨也¶
孟子曰惻隱之心仁之端羞惡之心義之端辭讓之心禮¶
之端是非之心智之端人有四端猶有四體也¶
莊子曰古公亶父居&KR0206;狄人攻之事之以皮帛而不受事¶
之以珠玉而不受狄人所求者地古公亶父曰與人兄居¶
而殺其弟與人父居而殺其子吾不忍也子皆免居矣爲¶
吾臣與爲狄臣奚以異且吾聞之君子不以所用害所養¶
因杖䇿而去民相連而從之遂成國於歧山之下也¶
尸子曰駙馬共爲荆使於巴見擔酖者問之是何以曰所¶
以酖人也於是請買之金不足又益之車馬巳得之盡注¶
之於江¶
<pb:KR3k0012_SBCK_419-9a>¶
韓子曰仁者謂其中心欣然愛人也其喜人之有福而惡¶
人之有禍¶
世&KR0003;曰桓車&KR0016;時有陳莊者爲府將性仁愛雖存行陣未¶
甞殺戮¶
太平御覽卷第四百一十九¶
<pb:KR3k0012_SBCK_419-9b>¶
