# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:16.977932
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 348
#+PROPERTY: FILE SB11n0727-348太平御覽-卷之三百四十八.
<pb:KR3k0012_SBCK_348-1a>¶
太平御覽卷第三百四十八¶
　兵部七十九¶
　　　　　弩¶
釋名曰弩怒也有勢怒也其柄曰臂似人臂也鈎弦者曰¶
牙似齒牙也牙外曰郭爲牙之䂓郭也下曰縣刀其形然¶
也合名之曰機言如機之巧也亦言如門户樞機開闔有¶
節也¶
說文曰洛陽名弩曰弲(許縁/切)彀弩也彍滿弓也(彍音/霍)¶
古史考曰黃帝作弩¶
廣雅曰鉅&KR0927;弓谿子弩¶
太公兵法曰弩之神名逺望¶
尚書曰若虞機張徃省括于度則釋¶
尚書帝命驗曰玉弩發驚天下(秦有徃矢西流抂矢即弩/星也兵精主天下見之而)¶
<pb:KR3k0012_SBCK_348-1b>¶
(驚西流/秦滅也)賤類出髙將下(賊類謂秦始皇也吕不韋之妻任/身而秦襄王納之生始皇髙謂丞)¶
(相趙髙也始皇出趙髙下/言天生之也賤或爲賊)¶
史記曰龐㳙追孫臏(音/北)臏量其行暮當至馬陵馬陵道狹¶
而旁多阻險可伏兵乃大析樹白而書龐㳙死此下於是¶
令齊軍善射者萬弩夾道而伏期曰暮見火舉而俱發龐¶
㳙夜至析木下見白書乃鑚火燭之讀書未畢齊軍萬弩¶
俱發魏軍大亂龐㳙自知智窮兵敗乃自剄曰遂成竪子¶
之名¶
又曰髙祖阨於冒頓平城天下歌曰平城之下亦誠苦七¶
日不食不能彀弩(彀張也/音遘)¶
又曰始皇葬驪山令匠作機弩矢有所穿近輙射之¶
又曰蘇秦說韓王曰谿子距黍射六百歩之外(許愼曰南/方谿子蠻)¶
(之弩皆/善射)¶
<pb:KR3k0012_SBCK_348-2a>¶
又曰蘇代遺穰侯書曰以天下攻齊如以千鈞之弩决潰¶
癰也¶
又曰漢王臨廣武數項羽十罪項羽大怒令伏弩射中漢¶
王漢王傷胸乃捫足曰虜中吾指¶
漢書曰李廣傳曰廣爲匈奴所擊廣身自以大黃射其禆¶
將(服䖍曰大/黃肩弩也)¶
又曰申屠嘉梁人也以材官蹶張(如淳曰材官皆多能脚/強弩張之故曰蹶張)¶
(律有蹶/張生)從髙帝擊項籍¶
又曰李陵至浚稽與單于相值騎二萬圍陵陵軍居兩山¶
間以大車爲營陵引士出營外爲陣前行持㦸盾後行持¶
弓弩虜見漢軍少直前就營陵搏戰攻之千弩俱發應弦¶
而倒¶
又曰司馬相如爲中郎建節卭笮至蜀太守以下郊迎縣令¶
<pb:KR3k0012_SBCK_348-2b>¶
負弩矢先驅蜀人榮之¶
又曰霍去病爲驃騎將軍過河東河東太守郊迎負弩先¶
驅¶
續漢書曰虞詡爲武都太守虜來攻城詡出戰使強弩射¶
之三發而三中虜衆潰(謝承後漢云/羗攻城也)¶
東觀漢記曰耿恭在䟽勒城救兵不至恭食盡窮困士乃¶
煑鎧弩食其䈥革恭與士推誠同死生故無貳心¶
後漢書曰宋則子年十歲與蒼頭共弩射蒼頭弦斷矢激¶
誤中之即死奴叩頭就誅則察而恕之頴川荀爽深以爲¶
美時人亦服焉¶
又曰中平中黃巾賊起郡縣皆弃城走陳愍王寵有強弩¶
數千張出軍都亭(置軍營於國/之都亭也)國人素聞王善射不敢反¶
叛故陳獨得完百姓歸之者衆十餘萬人¶
<pb:KR3k0012_SBCK_348-3a>¶
又曰陳愍王寵善弩射十發十中中皆同處¶
華嶠後漢書曰陳愍王寵射善弩其秘法以天覆地載叅¶
連爲竒又有三微三小三微爲經三小爲緯經緯相將萬¶
勝之方然要在機牙其射至十發十中¶
魏氏春秋曰諸葛亮損益連弩謂之元戎以鐵爲矢矢長¶
八寸一弩十矢俱發¶
吴志曰甘寧字興霸巴郡臨江人也(吴書曰寕夲/南陽人也)招合輕¶
薄少年爲之渠帥群聚相隨挾持弓弩負眊(音/餌)帶鈴民聞¶
鈴聲即知是寧也¶
吴録曰松梁山山石開處容數十丈髙竹弩不及其上在¶
灃州¶
晉書曰稽紹傳云齊王囧𬒳誅初兵交紹奔散赴宫有持¶
弩在東閤下者將射之遇有殿中將兵蕭隆見紹姿容長¶
<pb:KR3k0012_SBCK_348-3b>¶
者疑非凡人趣前拔箭於此得免¶
又曰劉聦將趙染冤殺其長史魯徽染㓂北地夢魯徽大¶
怒引弓䠶之染驚悸而寤旦將攻城中弩而死¶
又曰孟幹爲吴人所獲將徙之臨海幹等志北歸慮東徙¶
轉逺以吴人愛蜀側竹弩言能作之皓留付作部後幹逃¶
至京都¶
又曰崔洪薦郗詵自代詵後駮奏洪曰我舉郗詵而反奏¶
我是挽弩自射¶
晉陽秋曰𥘉髙祖勒兵闕下經曹爽門爽悵下督嚴丗引¶
弩將射髙祖孫謙止之曰未可知三注三止髙祖車乃過¶
(丗說/又載)¶
又曰馬隆討凉州虜隆募限腰引弩四十六鈞弓限四鈞¶
巳上隆捶&KR0710;(音/摽)懸弓弩&KR0710;側閱試自旦至中得三千五百¶
<pb:KR3k0012_SBCK_348-4a>¶
人¶
唐書曰李希烈旣䧟汴州乗勝東侵連䧟陳留雍丘頓軍¶
寜陵期下宋州會食浙西節度韓滉命王拪矅將強弩數¶
千夜入寧陵希烈不之知晨朝弩矢及希烈坐悵希烈驚¶
曰此江淮弩士今入矣遂不敢東希烈夜敗¶
晉諸公讃曰都官從事程偉案狀羊琇(音/酉)所犯狼籍琇即¶
遣家人持銅弩牙首入重法時人皆謂琇有權智丗祖詔¶
免琇官¶
英雄記曰王匡字公節太山人以任俠聞辟大將軍何進¶
府使匡於徐州發強弩五百西詣京師會進敗匡還郷¶
又曰袁紹擊公孫瓉先令麴義領精兵八百強弩千張以¶
爲前登¶
又曰袁尚使審配守鄴城曹操進軍攻鄴生獲配謂曰吾¶
<pb:KR3k0012_SBCK_348-4b>¶
近行圍弩何多也配曰猶恨其少¶
日南傳曰南越王尉佗攻安陽安陽王有神人睪(音/髙)通爲¶
安陽王治神弩一張一發萬人死三發殺三萬人他退遣¶
太子始降安陽安陽不知通神人遇無道理通去始有姿¶
容端美安陽王女眉珠恱其貌而通之始與珠入庫盗鋸¶
截神弩亡歸報佗佗出其非意安陽王弩折兵挫浮海奔¶
竄¶
華陽國志曰秦襄王時有一白虎常從羣遊巴蜀傷害千¶
餘人昭王乃重募有能殺虎者賞邑萬家閬中夷廖中能¶
作白的之弩乃登樓射殺白虎昭王嘉之以其夷不欲封¶
刻石盟要曰秦犯夷輸黃龍一雙夷犯秦輸清酒一鍾夷¶
人安之¶
又曰鄧芝征涪陵見玄猿抱子在樹上引弩射之中猿母¶
<pb:KR3k0012_SBCK_348-5a>¶
其子爲抜箭以木葉塞瘡芝乃歎息曰嘻吾違物之性其¶
將死矣投弩水中芝後果死¶
會稽典録曰鍾離牧謂朱育曰大皇帝以中國多騎欲以¶
當之然吴神鋒弩射三里貫洞三四馬騎敢近之乎¶
南越志曰龍川有營澗甞有銅弩牙流出水皆以銀黃雕¶
鏤取之者祀而後得曾有取比牙逢風雨舉船淪没父老¶
云越王弩營處也¶
雜記曰事吴朝鴻臚卿張儼議郎張純鎮南將軍朱異三¶
人共詣驃騎將軍朱據據曰三賢屈顧老鄙相聞含甘湏¶
之明懷終賈之才相飢渇乆矣各爲賦一物然後乃坐乃¶
各賦所見異賦弩曰南嶽之幹鍾山之銅應機命中射隼¶
髙墉¶
吴越春秋曰陳音對越王曰弩生於弓弓生於彈彈生於¶
<pb:KR3k0012_SBCK_348-5b>¶
古之孝子臣聞楚琴氏以弓矢之勢不足以威天下遂乃¶
撗弓着臂施機設郭加之以力郭爲方城守臣子也敖爲¶
人君命所起也關爲守禦撿去止也錡(音竒又/音蟻)爲侍從聽¶
人主也辭爲道路通所使也弓爲將軍王重負也弦爲軍¶
師禦戰士也矢爲飛容主教使也金爲穿敵徃不止也衛¶
爲副使正道里也驃爲都尉執左右也鳥不得飛獸不得¶
走弩之所向無不恐者王曰善子之說弩也願復聞正射¶
之道陳音對曰臣聞射之道左足縱右足橫左手若附枝¶
右手若抱兒右手發右手不知此正射持弩之道也¶
戰國䇿曰蘇秦爲楚合從說韓王曰天下之良弓勁弩皆¶
自韓出射六百歩之外¶
文子曰狡兔得而獵犬烹髙鳥盡而強弩藏¶
尉繚子曰兵如楤木弩如羊角¶
<pb:KR3k0012_SBCK_348-6a>¶
慎子曰弩弱而矰髙者乗於風也身不肖而行合者得助¶
於衆也¶
淮南子曰烏號之弓谿子之弩(南方谿子蠻夷/柘弩皆善材也)不能無弦¶
而射越舼(渠容/切)蜀艇(舼小艇船/大皆一木)不能無水而浮¶
又曰鈆不可以爲刀銅不可以爲弩鐵不可以爲弓木不¶
可以爲釡¶
又曰萬畢術云牛翁十四可以強弩(取牛翁十四杖曲蟮/白頸者二七以三尺)¶
(新布褁之活塗布着之無令人見/用之拭弩令温引之校半力也)¶
阮子曰丗多善弩而拙於弓弓無法准故任巧由意弩有¶
法准故易有善¶
抱朴子曰秋以弓弩在前¶
太公六韜曰䧟堅陣敗強敵以大黃叅連弩大扶月車三¶
十六乗才士強弩矛㦸爲翼太公兵法曰神后加四仲者¶
<pb:KR3k0012_SBCK_348-6b>¶
以爲明堂宫時天一出遊八極之外行窈冥之中日照其¶
前月照其後當此之時天一自持玉弩執法承相刻不道¶
者¶
崔寔政論曰永平建𥘉之際去戰未乆官兵勁利有蔡太¶
僕之弩擅名天下¶
風俗通曰汲令應郴(一作余/祖父郴)夏至日請主簿杜宣賜酒時¶
北壁上懸赤弩照於杯中見其形如虵宣惡之然不敢不¶
飲因得胷腹病攻治不差郴後知之過宣家問疾之由以¶
爲虵入腹中郴遶㕔事思惟良乆頋懸弩曰此是乎乃扶¶
宣來於故處設酒杯中致復有虵因謂宣曰北壁上弩影¶
耳非有他怪宣意解病即瘳¶
又曰臧文仲家欲炊而失釡及弓弩自行¶
十洲記曰續弦膠或各連金泥此膠能属連弓弩斷絃連¶
<pb:KR3k0012_SBCK_348-7a>¶
刀劒斷折之金膠連使人挽製他處即斷此終不復脫天¶
漢二年帝事北海祠恒山西國王使至獻膠四兩吉光毛¶
裘武帝受以付庫不知膠裘二物之妙也以上貢不竒稽¶
留使未遣之帝幸華林苑射虎而弩絃斷使者從駕因上¶
膠一分使口濡以續絃帝驚乃使武士數人對掣終日不¶
斷膠青色如碧玉吉光毛裘黃色盖神馬之類也裘入水¶
經月不沉入火不焦帝方重之厚賂使者而遣之¶
趙公王琚(音/居)教射經曰弩古有黃連百竹八檐雙弓之號¶
今有絞車弩中七百歩攻城拔壘用之擘張弩中三百歩¶
歩戰用之馬弩中二百歩馬戰用之弩張遟臨敵不過三¶
發所以戰陣不便於弩非弩不利於戰而將不明於弩也¶
不可雜於短兵當别爲隊攅箭注射則前無立兵對無橫¶
陣復以陣中張陣外射畨次輪廻張而復出射而復入則¶
<pb:KR3k0012_SBCK_348-7b>¶
弩不絶聲敵無簿我夫置弩必處其髙爭山奪水守隘塞¶
口破驍䧟果非弩不尅殺法令曰張弩後左廂丁字立當¶
弩八字立髙揎手(揎音/宣)屈衫襟左手承橦右手迎上當心¶
㸔張張有闊狹左䏶右膊還復當心安箭髙舉射敵逺擡¶
弩頭敵近平身放敵在左右廻身放敵在髙上挈脚放放¶
箭訖唱殺却製拗蝎尾覆弩還着地¶
太白隂經發弩圖篇曰弩者怒也言其聲勢威嚮如怒故¶
以名其弩也穿剛逹堅自近及逺守險塞口破驍䧟堅非¶
弩不尅也¶
後漢李尤弩銘曰粤自近古發意所覩前聖制弓後丗造¶
弩機牙發矢執破醜虜克獲雖屢猶不可常忘戰者危極¶
武者傷¶
魏陳琳武軍賦曰弩則幽都䈥角恒山檿幹通肌暢骨直¶
<pb:KR3k0012_SBCK_348-8a>¶
矢輕弦當鋒摧决貫遐洞堅¶
陸機七導曰長角三倡武士棊布捺紫間之神機審心中¶
而後射¶
東觀漢記云朱勃理馬援表曰羗反殺吏唯狄道爲國堅¶
守然民飢餓噉弩煑履援救倒懸之急存幾亡之城¶
蔡邕幽州刺史議曰幽州突騎兾州強弩爲天下精兵國¶
家瞻㧡四方有事未甞不取辦於二州¶
曁艷集雜移曰角弩旣調射者又工多獲鶉鳥能無懇傷¶
文選曰機不虚椅¶
又曰虞機發留鵁鶄¶
又曰良將勁弩守要害之處¶
射雉賦曰擎牙低鏃心平望審¶
又曰黃間機張鏃折毫芒俯貫魴鱮仰落雙鶬魚不及竄¶
<pb:KR3k0012_SBCK_348-8b>¶
