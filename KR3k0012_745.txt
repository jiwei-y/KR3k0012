# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:42.617603
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 745
#+PROPERTY: FILE SB11n0727-745太平御覽-卷之七百四十五.
<pb:KR3k0012_SBCK_745-1a>¶
太平御覽卷第七百四十五¶
　工藝部二¶
　　　　　射中¶
後魏書曰胡太后親覽萬機手筆斷决幸西林園法流堂¶
命侍臣射不能者罰之又自射針中之大恱賜左右布帛¶
有差¶
又幸關口登雞頭山自射象牙簪一發中之¶
又曰長孫晟甞使攝圗攝圗獨愛晟毎共遊獵留之竟歳¶
有二鵰飛而爭肉因以箭兩隻與晟請射取之晟馳徃遇¶
鵰相玃遂一發雙貫焉攝圗喜命諸子弟貴人皆相親友¶
兾眤近之以學彈射¶
又曰爾朱兆萬仁榮從子也少驍猛善騎射蹻捷過人榮¶
曾送臺使見二鹿乃命兆前授之二箭曰可取此鹿供令¶
<pb:KR3k0012_SBCK_745-1b>¶
食也遂停馬搆火以待之俄然兆獲其一榮欲矜誇使人¶
責兆曰何不盡取杖之五十¶
又曰山偉字仲才河南洛陽人其先代人也祖強攻騎射¶
彎弓五石𥘉爲駕部郎顯祖出於方山兩狐起於御前詔¶
強射之百歩之内二狐俱死顯祖善之除内行長¶
又曰元庫汗爲羽林中郎從駕北廵有兔起於乗輿命庫¶
汗射之應弦而斃太祖大恱賜金兔一枚以旌其能¶
又曰楊播字延慶車駕曜威城沔水上巳設宴髙祖與中¶
軍彭城王勰賭射左衛元遥在勰朋内而播居帝曹遥射侯¶
正中籌限以滿髙祖曰左衛籌足右衛不得不解播對曰仰¶
恃聖恩庶幾必爭於是彎弓而發其箭正中髙祖笑曰雖¶
養由基之妙何復過是遂與巵酒以賜之曰古人酒以養¶
病朕今賞卿之能何謂今古之殊也¶
<pb:KR3k0012_SBCK_745-2a>¶
又曰元幹機悟壯勇善弓馬太宗出遊白登之東北幹以¶
騎從有雙鴟飛於上太宗命左右射之莫能中者鴟旋飛¶
稍髙幹自請射之以二箭而下雙鴟太宗嘉之賜御弓矢¶
金帶以旌其能軍中於是號幹爲射鴟都尉¶
又曰靈丘南有山髙四百餘丈羣官仰射無能踰者文成¶
帝彎弧發矢岀三十餘丈過山南二百三十歩遂刋石勒¶
銘¶
又曰孝武即位諸蕃並遣使朝貢帝臨軒宴之有鴟飛於¶
殿前帝素知竇熾善射因欲矜示逺人乃給熾御覽物隻¶
命射之鴟乃應弦而落諸蕃人咸歎異焉帝大恱¶
又曰南平王渾好弓馬射鳥輙歷飛而中之日射兔得五¶
十頭太武甞命左右分射勝者中的籌滿詔渾解之三發¶
皆中帝大恱器其藝能常引侍左右¶
<pb:KR3k0012_SBCK_745-2b>¶
又曰奚康生洛陽人少驍武彎弓十石矢異尋常魏宣武¶
聞之故作大弓兩張長八尺把中圍尺有二寸箭麤如今¶
之長笛送與康生康生便集文武用之平射猶有餘力觀¶
者以爲絶倫¶
西魏書曰文帝在天逰園以金巵置侯上令公卿射中即¶
賜之宇文貴一發而中帝笑曰由基之妙正當此耳進侍¶
中¶
北齊書曰斛律光甞從文襄洹橋校獵雲表見一大鳥射¶
之正中其頸形如車輪旋轉而下乃鵰也邢子髙歎曰此¶
射鵰手也當時號落鵰都督¶
又曰斛律羡及光並工騎射少時好獵父金命子孫㑹射¶
而觀之泣曰明月豐樂用弓不及我諸孫又不及明月豐¶
樂丗衰矣每日令出畋遊即較所獲光獲雖少必麗龜逹¶
<pb:KR3k0012_SBCK_745-3a>¶
腋羡獲雖多非要害之所光常䝉賞羡或𬒳箠人問其故¶
云明月必背上着豐樂隨處即下手數雖多去兄逺矣聞¶
者服其言明月光之字豐樂羨之字也¶
又曰元景安善射孝昭甞與功臣西園宴射侯去堂百二¶
十歩中的者賜以良馬及金玉錦綵等有一人射中獸頭¶
去鼻寸餘唯景安最後有矢未發帝令景安解之景安引¶
滿正中獸鼻帝嗟異稱善特賞玉帛又加常等¶
又曰髙隆之於射堋(音/朋)土上立三人像爲壯勇之勢文宣¶
曽至東山因射謂堋上可作猛獸以存古義何爲終日射¶
人隆之無以對¶
又曰皮景和琅邪下邳人也髙祖曾令和射一豕一箭而¶
獲之深見嗟賞及周通好之後冠蓋來常令景和對接毎¶
與使人同射百發百中甚見推重焉¶
<pb:KR3k0012_SBCK_745-3b>¶
後周書曰李逺甞校獵於莎栅見石於叢薄中以爲伏兔¶
射之而中鏃入寸餘就而視之乃石也太祖聞而異之賜¶
書曰昔李將軍廣親有此事公今復尓可謂丗載其德雖¶
熊渠之名不能獨善其羙¶
又曰趙文少而修德存忠節便弓馬能左右馳射¶
又曰豆盧寧甞與梁企定遇於平涼川相與肆射乃於百¶
歩懸莎草以射之七發五中企定時以爲能贈遺甚厚¶
又曰賀跋勝從太祖宴于昆明池時有雙鳬遊於池上太¶
祖乃授弓矢於勝曰不見公射乆矣請以爲歡勝射之一¶
發俱中因拜太祖曰使勝得奉神武以討不庭皆如此也¶
太祖大恱自是恩禮尤重¶
又曰齊王憲子貴年十一從憲獵於鹽州圍中手射野馬¶
及鹿一十有五¶
<pb:KR3k0012_SBCK_745-4a>¶
隋書曰突厥入朝隋文賜之射突厥一發中的上曰非賀¶
若弼無能當此乃命弼弼再拜祝曰臣若赤誠奉國當一¶
發破的如其不然發不中也旣射一發而中上大恱顧謂¶
突厥曰此人天賜我也¶
又曰韓洪平陳之役授行軍揔管及陳平晉王大獵於蔣¶
山有猛獸在圍中衆皆懼洪馳馬射之應弦而倒陳氏諸¶
將列觀於側莫不歎伏焉王大喜賜縑百疋¶
又曰宇文忻字仲樂年十二能左右馳射驍捷若飛常謂所¶
親曰自古名將唯以韓白衛霍爲美談吾察其行事未足¶
多也若使與僕並時不令竪子獨擅髙名也其少慷慨若¶
此¶
又曰虞慶則㓜雄毅身𬒳鎧帶兩鞬左右馳射夲州豪俠¶
皆敬憚之¶
<pb:KR3k0012_SBCK_745-4b>¶
又曰史萬歳京兆杜陵人也見羣飛鴈曰請射行中第三¶
者射之應弦而落三軍莫不恱服¶
唐書曰馮盎時羅竇諸洞獠叛詔令盎率部落二萬爲諸¶
軍先鋒時有賊數萬屯據險要不可攻逼盎持弓語左右¶
曰盡吾此箭可知勝負連發七矢而中七人¶
又曰薛仁貴領兵擊九姓突厥於天山將行髙宗出甲令¶
仁貴試之上曰古之善射有穿七札者卿且射五重仁貴¶
射而洞之髙宗大驚更取堅甲以賜之¶
又曰李晟性雄烈有才善騎射年十八從軍身長六尺勇¶
敢絶倫時西河節度使王忠嗣擊吐蕃有驍將乗城拒闘¶
頗傷士卒忠嗣募軍中能射者射之晟引軍一發而斃三¶
軍皆大呼忠嗣厚賞之因撫其背曰此萬人敵也¶
荘子曰吴王浮乎江登于狙之山衆狙見之徇然而走逃¶
<pb:KR3k0012_SBCK_745-5a>¶
於深榛有一狙焉見巧於王王射之敏給(敏疾也/給績也)搏捷矢¶
(捷速也矢徃雖/速而狙能搏也)王命相者趨而射之狙執死王顧謂其友¶
顔不疑曰是狙也伐其巧恃其便以傲於予以至此殛也¶
戒之哉¶
又曰列禦㓂爲伯昏瞀人射引之盈貫棤杯水於其肘(左/手)¶
(如矩右手如附枝左手放發/而右手不知故可措之杯水)發之適矢復沓(矢去也箭適/放去復歃沓)¶
放矢復寓(箭放去未至酌巳復寄杯/水於肘言其敏捷之甚也)當是時猶象(偶/人)人也¶
(不動/之至)伯昬瞀人曰是射之射也非不射之射也(不射之射/乃盡善矣)¶
又曰射者非前期而中謂之善射天下皆羿也可乎(不期/而中)¶
(誤中者耳非善射也若謂謬中爲善射/是則天下皆可謂之羿乎言不可矣)¶
列子曰列子學射中矣請於關尹子關尹子曰子知子之¶
所以中者乎對曰弗知也關尹子曰未可退而習之三年¶
又以報關尹子關尹子曰子知子之所以中者乎列子曰¶
<pb:KR3k0012_SBCK_745-5b>¶
知之矣關尹子曰可矣而勿失也非獨射爲國與身亦皆¶
如之¶
又曰中山公子牟恱趙人公務龍樂正子輿之徒笑之公¶
子牟曰子何笑牟之恱龍也子輿曰吾笑龍之給孔穿(給/欺)¶
言善射者能令後鏃中前括(音/闊)發發相及矢矢相屬前矢¶
造淮而無絶落後矢之栝猶衘弦視之若一焉孔穿駭之¶
龍曰此未其妙者逢蒙之弟子曰鴻起怒其妻而怖之引¶
烏號之弓淇衛之箭射其目矢至眸子而眶不睫矢墜地¶
而塵不揚是豈智者之言歟公子牟曰知者之言固非愚¶
者之所暁也後鏃中前括均後於前也矢注眸子而眶不¶
睫盡矢之勢也子何疑焉¶
又曰甘蠅古之善射者彀弓而獸伏鳥下弟子名飛衛學¶
於甘蠅而巧過其師紀昌又學射於飛衛曰尓先學不瞚¶
<pb:KR3k0012_SBCK_745-6a>¶
(音/舜)而後可言射矣紀昌歸偃卧其妻之機下以目承牽挺¶
(牽挺機/躡也)三年之後錐末到眥而不瞚也以告飛衛(飛衛日/未也)¶
亞學視小如大視微如著而後告我紀昌以氂懸虱於牖¶
南面而望之旬日之間浸大也三年之後如輪焉以覩餘¶
物並丘山也乃以燕角之弧朔蓬之簳射之貫虱之心而¶
懸不絶以告飛衛飛衛髙蹈捬膺曰汝得之矣紀昌旣盡¶
衛之術計天下之敵巳者一人而已乃謀殺飛衛相遇於¶
野二人交射中路　矢鋒相觸而墜於地而塵不揚飛衛¶
之矢先射紀昌之矢唯一旣發飛衛以棘刺之端扞之而¶
無差焉於是二子泣而投弓相拜於塗請爲之父子¶
韓子曰李悝爲魏文侯北地之守而欲民之善射也乃下¶
令曰民之有狐疑之說者令人射杓(音/摽)中之者勝不中者¶
不勝令且下而民皆習射日夜不休乃與秦戰大敗之以¶
<pb:KR3k0012_SBCK_745-6b>¶
民之善射故也¶
墨子曰或有於墨子學射墨子曰不可夫學者必量其力¶
國士猶不可及今子非國士豈能我學又成射哉¶
周生烈子善射者不盡弓力善治者不盡下情¶
尸子曰荆莊王命養由基射青蛉王曰吾欲生得之養由¶
基援弓射之拂左翼焉王大喜¶
符子曰晉之相者桓氏丗傳于楚善以道假乎射焉常以¶
其所不射而之患晝之不足以卒歳故以夜而燭之¶
又曰夏王使羿射於方矢之皮征寸之的乃命羿曰子射¶
之中則賞子以萬金之費不中則削子以十邑之地羿容¶
無定色氣戰於胷中乃援弓而射之不中更射之又不中¶
夏王謂傅弥仁曰斯羿也發無不中而與之賞罰則不中¶
的者何也傅弥仁曰若羿也口懼爲之災萬金爲之患矣¶
<pb:KR3k0012_SBCK_745-7a>¶
人能遺其喜去其萬金則天下之人皆不愧於羿矣夏王¶
曰人聞子之言始得無欲之道¶
淮南子曰尭時十日並出堯命羿仰射十日中其九焉¶
又曰史皇産而能書(史皇蒼頡生而見鳥迹知/著書虎曰史皇或曰鴶皇)羿左臂脩¶
(脩長/也)而善射(羿有窮/之君也)¶
又曰越人學逺射叅天而發適在五歩之内(越人習水便/舟而不知射)¶
(射逺反直仰向天而發矢勢盡而/還故近在五歩之内叅猶望也)不易儀(儀射法也言不/曉射故不知易)¶
(去叅天/之法也)丗巳變矣而守其故譬猶越人之射也(言其守故/不知變也)¶
又曰楚王有白援王自射之則摶矢而熈(熈戯/也)使養由基¶
射之始調弓矯矢未發而猨擁柱號矣(由基楚王之臣養/姓調張矯直擁抱)¶
(號呼幽通賦日養/流睇而援虎是也)¶
又曰夫矢者所以射逺貫牢者弓力也其所以中杓部徹¶
微者人心也¶
<pb:KR3k0012_SBCK_745-7b>¶
又曰善射者發不失的善於射矣而不善所射(所射者死/故曰不善)¶
太平御覽卷第七百四十五¶
