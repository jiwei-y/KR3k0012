# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:18.441348
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 373
#+PROPERTY: FILE SB11n0727-373太平御覽-卷之三百七十三.
<pb:KR3k0012_SBCK_373-1a>¶
太平御覽卷第三百七十三¶
　人事部十四¶
　　　毛　髮　鬢　髺¶
　　　　　毛¶
釋名曰毛貌也冒也在表所以別形貌且以　覆冒也¶
左傳僖中曰君子不禽二毛(二毛頭白/有二色)¶
又襄五曰宋芮司徒生女子赤而毛弃諸堤下共姬之妾¶
取以入名之曰弃長而美¶
漢書曰宣帝身足下有毛卧居數有光耀(師古曰遍身及/足下有有毛)¶
列子曰禽子問揚朱曰去子體一毛以濟一世爲之乎揚¶
子曰世故非一毛所濟出以語孟孫孟孫曰積一毛以成¶
肌膚積肌膚以成一節一毛故萬分之一物柰何輕之¶
山海經曰毛民爲人身生毛(郭璞注曰臨海東南海中有/毛人晉永嘉四年得之也)¶
<pb:KR3k0012_SBCK_373-1b>¶
列仙傳曰偓(於角/切)佺(此縁/切)食松實形體生毛長數寸¶
又曰毛女字玉名姜在華隂山世世見之形體生毛所止¶
巖中恒有鼔琴聲自稱秦皇時宫人也¶
神仙傳曰劉根學道入嵩髙山石室中冬夏不衣身毛長¶
三尺¶
神異經曰八荒中有毛人長七八尺身形頭上皆毛毛如¶
猕猴長尺餘見人則口開吐舌名髯公一名髯猑(音/昆)¶
尋陽記曰桓穆遣人尋廬山下嶺見毛人長大體悉毛語¶
不可解山居道士亦時見此¶
臨海異物志曰毛人洲在張嶼毛長短如熊周綽得毛人¶
送詣秣陵¶
　　　　　髮¶
釋名曰髮拔也拔擢而出¶
<pb:KR3k0012_SBCK_373-2a>¶
歸藏啓筮曰共工人面蛇身朱髮¶
易說卦曰巽其於人也爲寡髮¶
毛詩鄘栢舟曰鬒髮如雲不屑髢也(鬒黒髮也如/雲言美長也)¶
又魚藻曰彼都人士臺笠緇撮彼君子女綢直如髮(其情/性密)¶
(緻操行正直髪之/夲末無隆殺之)彼都人士垂帶而厲彼君子女卷髮如¶
蠆(蠆螫蟲也尾赤捷然似/婦人髪末曲上卷然)¶
又采緑曰終朝采緑不盈一掬予髮曲局薄言歸沭(局卷/也婦)¶
(人夫不在則不容飾今/曲卷其髪憂思之甚也)¶
禮斗威儀曰君乗木而王爲人美髮¶
左傳僖中曰𥘉平王東遷辛有適伊川見𬒳髮而祭于野¶
者曰不及百年此其戎乎其禮先亡矣僖公二十二年秦¶
晉遷陸渾之戎於伊川¶
又昭元年曰齊侯田于莒盧蒲嫳見泣且請曰余髮如此¶
<pb:KR3k0012_SBCK_373-2b>¶
種種余奚能爲(嫳慶封之黨種種短也放之/于境自言衰老不能復爲之)公曰諾子雅¶
曰彼其髮短而心甚長其或寢處我矣(嫳普/篾切)¶
又昭七年曰昔有仍氏生女黰黒(有仍古諸侯/也美髮為黰)而甚美光¶
可鑑(髮膚光色/可以照人)名曰玄妻(以髮/黒故)¶
又哀上曰公㑹吴子伐齊將戰公孫夏命其徒歌虞殯(虞/殯)¶
(送葬歌曲/示死也)陳子行命其徒具唅玉(唅玉亦/示必死)公孫揮命其徒¶
曰人尋約吴髮短(約䋲也八足爲尋呉/髮短欲以䋲貫其首)¶
又哀上曰太伯端委以治周禮仲雍嗣之斷髮文身臝以¶
爲飾豈禮也哉(言其權時制冝以辟/灾害非以爲禮也)¶
又哀下曰𥘉衛侯自城上見巳氏之妻髮美使髠之以爲¶
吕姜(吕姜莊公夫/人髭髮也)¶
糓梁傳哀公曰呉夷狄之國斷髮文身(斷髮避/蛟龍也)¶
論語憲問曰子曰微管仲吾其𬒳髮左袵矣¶
<pb:KR3k0012_SBCK_373-3a>¶
孝經曰身體髮膚受之父母不敢毁傷孝之始也¶
史記曰箕子諌紂不聽乃𬒳髮佯狂爲奴¶
又曰范睢先事魏中大夫須賈賈使齊睢從齊王聞睢辯¶
賜金及牛酒須賈以爲睢持隂事告齊旣歸以告魏相魏相¶
魏齊大怒使笞擊范睢睢旣相秦號曰張禄而魏弗知使¶
須賈於秦睢謂賈曰汝罪有幾曰擢賈之髮續賈之罪未¶
足也¶
又曰太伯虞仲知古公欲立季歴以傳昌二人亡如荆蠻¶
文身斷髪以讓季歴¶
又曰藺相如使秦相如持壁却立倚柱怒髪上穿冠¶
又曰衛皇后字子夫與武帝侍衣得幸頭解上見其髪鬢¶
恱之因立爲后¶
漢書曰蘇武留匈奴凡十九歳始以強壯出使及還鬢髮¶
<pb:KR3k0012_SBCK_373-3b>¶
盡白¶
又王莽傳曰更始元年置百官莽聞之愈恐欲外示自安¶
乃染其髮鬢¶
楚漢春秋曰上敗彭城薛人丁固追上上𬒳髮而顧曰丁¶
公何相急之甚乃罵而去上即位欲陳功上曰使項失天¶
下是子也爲人臣兩心非忠也下吏笞殺之¶
東觀漢記曰明德馬后美髮爲四起大髻但以髮成尚有¶
餘繞髺三匝¶
又曰和熹鄧后六歳諸兄持后髮后曰身體髮膚受之父¶
母不敢毀傷孝之始也何弄人髮乎¶
又曰劉盆子年十五𬒳髮徒跣卒見衆拜恐怖啼泣¶
謝承後漢書曰汝南李光字伯明爲兖州母亡後歸視牀¶
處得亡母亂髮光持悲號氣絶復續¶
<pb:KR3k0012_SBCK_373-4a>¶
又曰獻帝幸弘農郭汜虜略百官婦女有美髮者皆斷取¶
之¶
又曰曹操逼獻帝廢伏后以尚書令華歆郗慮副勒兵入¶
宫收后后閉户藏壁中歆就牽后出時帝在外殿后𬒳髮¶
徒跣行泣過訣曰不能復相活耶帝曰我亦不知命在何¶
時¶
魏志曰曹仁討關羽於樊于禁助仁秋大霖雨漢水溢禁¶
等軍没禁遂降吴文帝踐祚權遣還引見禁鬢髮皓白形¶
容憔悴拜安逺將軍欲遣使呉先令謁髙陵帝預於陵屋¶
圗禁降伏之狀禁見慙恚發疾薨¶
魏略曰明帝旣嗣立追痛甄后之薨故郭太后以憂暴崩¶
甄后臨没以帝屬李夫人夫人說甄后見譖之禍不獲大¶
歛𬒳髮覆面帝哀恨流涕命殯葬太后皆如甄后故事¶
<pb:KR3k0012_SBCK_373-4b>¶
魏氏春秋曰明帝天姿秀出立髪委地口吃少言而沉毅¶
好斷¶
吴志曰留賛爲將臨敵必𬒳髮叫天自抗音而歌左右應¶
之戰無不捷¶
王隱晉書曰陶侃爲吏鄱陽孝廉與親人過侃宿母截髮¶
以供賔諸客歎曰非賢母不生此子也¶
又曰顧恱之與簡文帝同年而髮早白上問故對曰松栢¶
之姿經霜猶茂蒲栁之質望風先凋¶
又曰𥘉武帝未爲丗子文帝問裴秀曰人有相不秀曰中¶
撫軍垂髮至地伸手過膝非人臣之相也¶
又曰故中牟令蘇韶字孝先咸寜𥘉亡諸子迎䘮到襄城¶
第九子節夢見鹵簿行列甚肅見韶曰卿犯鹵簿應髠刑¶
節俛受剔覺循見頭髪視截如指大後又夢見韶截之節¶
<pb:KR3k0012_SBCK_373-5a>¶
素美髮五截而盡¶
沈約宋書曰臨川王義慶招集文士何長瑜自國侍郎至¶
平西記室參軍常於江陵寄書與宗人何朂以韻語序義¶
慶州府僚佐云陸展染鬢髮欲以媚側室青青不解乆星¶
星行復出¶
北齊書王琳字子衡山隂人也琳體貌閑雅髮垂委地¶
齊書曰徐寅甞有罪繫旦日原之而髮皓白武帝問其故¶
曰臣思愆於内而髮變於外當時稱之¶
唐書曰髙祖竇皇后生而髮垂過頸三歳髮與身齊¶
又曰龜兹國男女皆剪髪垂與項齊唯王不剪髮新羅國¶
其婦人髮繞頭以綵爲飾髮甚長美¶
家語曰顔回魯人字子淵年二十九髮早白¶
韓子曰文公時宰人上炙而髮繞之(事具/炙門)¶
<pb:KR3k0012_SBCK_373-5b>¶
又曰昔齊桓宫中有三市婦倡三百𬒳髮而御婦人¶
淮南子曰萬術曰理髮竈前婦安夫家¶
帝王世紀曰老聃𥘉生而髮白故號老子¶
吕氏春秋曰殷湯尅夏而大旱湯乃以身禱於桑林剪其¶
髮自以爲犧牲祈福於上帝¶
山海經曰脩般民白民其人𬒳髮¶
曹瞞傳曰太祖甞行過麥中令士卒無敗麥犯者死騎士¶
皆下馬持麥以相付時太祖馬騰入麥中太祖曰制法而¶
自犯之何以帥下然孤爲軍帥不可殺請自刑因援劒割¶
髮置地¶
許逵別傳曰薊子訓齊人有神術人髮白者請子訓但與¶
對坐共語宿昔間髮皆黒¶
樊英別傳曰英𬒳髮忽拔刀斫舎中妻問故曰郄生道遇¶
<pb:KR3k0012_SBCK_373-6a>¶
鈔郄生還云道遇賊頼𬒳髮老人相救得全郄生名廵字¶
仲信陳郡夏陽人能傳英業¶
黄庭經曰髮神名蒼華¶
列仙傳曰容成公黄帝善𥙷導事髪白更黒寗先生稷丘¶
君髮白更黒寗先生𬒳髮鼓琴赤斧餌丹砂毛髮皆赤阮¶
丘𬒳髮覆耳成璜道士兒丘與老子黄庭經讀三遍通之¶
俱入浮陽山白髮更黒鬚長三尺餘¶
神異經曰東荒山中有大石室東王公居之長一丈頭髮¶
皓白身人形而虎尾與一玉女更投壷¶
又曰西方有人焉不欲不食𬒳髮東走巳往覆來其婦恒¶
追掔録之不肯聽止婦頭亦𬒳髮名曰狂一名㒹一名覆此¶
人夫妻與天地俱生狂走東西以投晝夜¶
異苑曰有人誤呑髮便得病但欲咽猪脂張口時喉中有¶
<pb:KR3k0012_SBCK_373-6b>¶
一頭出受膏乃取小鈎餌而引之得一物長二尺餘其形¶
似蛇而悉是脂縣於屋間旬日融盡唯髮在焉¶
列女傳曰吴伯陽妻顧昭君早寡剪髪以明志¶
又曰樂羊學書其妻貞義截髮以供其費¶
又曰廣漢馮季宰妻者李氏之女名珥字進早寡無嗣奉¶
養繼姑守心純固以義自防珥母愍其孤苦隂有所許珥¶
斷髮自明郷人稱之¶
陳留風俗傳曰小黄縣者宋地陽武東黄郷也因黄水以¶
名縣沛公起兵野戰喪皇妣于黄郷天下平定乃使使者¶
梓棺招魂幽野於是丹蛇在水自洒濯入梓棺其浴處有¶
遺髮故謚曰昭靈夫人¶
益部耆舊傳曰蜀郡公乗㑹妻同縣張氏女也㑹早卒後¶
欲問者女乃斷髮割耳以明不嫁¶
<pb:KR3k0012_SBCK_373-7a>¶
車頻秦書曰符堅建元十八年新羅國獻美女國在百濟¶
東其人多美髮髮長丈餘¶
林邑國記曰朱崖人多長髮漢時郡守貪殘縛婦女割頭¶
取髮由是叛亂不復賔伏¶
廣志曰黄頭夷髮黄如苕菷¶
戴延之西征記曰陜縣大城西北角水漫湧起勃鬱方數¶
十丈有如物居水中父老云銅翁仲頭髮常與水齊晉軍¶
至髮不復出唯見水黒嗟嗟有聲聲聞數里翁仲夲在大¶
司馬門外爲賊所徙至此而没¶
譚藪曰後魏盧景𥙿生而頭髮白有四十九莖因名曰白¶
頭¶
王子年拾遺録曰帝嚳髙辛氏娶於諏氏女女生而髮與¶
足齊墜地能言乃納於帝¶
<pb:KR3k0012_SBCK_373-7b>¶
又曰張儀蘇秦二人共遞剪髮以相活或傭力冩書行遇¶
聖人之文無以題記則以墨畫於掌内及股裏夜還更以¶
竹冩之¶
晉左思白髮賦曰星星白髮生於鬢垂雖非青蠅穢我光¶
儀䇿名觀國以此見疵將鑷將拔好爵是縻白髮將拔惄¶
然自訴禀命不幸值君年暮逼迫秋霜生而皓素如覽明¶
鏡惕然見惡朝生晝拔何罪之故觀橘觀柚一皜一曄貴¶
其素華匪尚緑葉願戢子手攝子之鑷咨亦白髮觀丗之¶
塗靡不追榮貴華賤枯赫赫閶闔藹藹紫廬弱冠來仕童¶
髦獻謨甘羅乗軒子竒剖符英英終賈髙論雲衢拔白就¶
黒此自在吾白髮臨拔瞋目號呼何我之冤何子之愚甘¶
羅自以辯惠見稱不以髮黒而名著賈生自以良才見異¶
不以厚鬢而獲舉聞之先民國用老成二老歸周周道肅¶
<pb:KR3k0012_SBCK_373-8a>¶
清四皓佐漢漢德光明何必去我然後要榮咨尔白髮事¶
各有以尓之所言非不有理曩尊耆耋今薄舊齒皤皤榮¶
期皓首田里雖有二毛河清難俟隨時之冝見歎孔子白¶
髮辭盡誓以固窮昔臨玉顔今從飛蓬髮膚至昵尚不克¶
終聊用擬辭比之國風¶
　　　　　鬢¶
說文曰鬢頰髮也¶
釋名曰其上連髮曰鬢鬢賔也賔崖也爲面額之崖岸也¶
晉書曰魏造凌雲殿榜未題匠誤釘之使韋仲將縣撜書¶
之比訖髮鬢盡白還戒子孫冝絶此法(橙音/鐙)¶
神仙傳曰薊子訓郷曲諸老鬢髮白者使宿昔之間皆黒¶
崔豹古今注曰魏文帝宫人絶所愛者有莫瓊樹薛夜來¶
陳尚衣陳巧笑瓊樹始制爲蟬鬢望之縹緲如蟬翼故曰¶
<pb:KR3k0012_SBCK_373-8b>¶
蟬鬢¶
述異記曰尹雄年九十左鬢生角長半寸¶
呉質表曰質巳四十三矣白髮生鬢¶
　　　　　髺¶
說文曰髺結髮也¶
漢書曰尉他魋髺(服䖍注曰今/兵推頭結也)¶
續漢書五行志曰桓帝元嘉中京師婦女作墮馬髺墮馬¶
髺者側在一邊自梁兾家所爲京師皆效天戒若曰兾婦¶
女將收捕吏卒頓曵令髺傾邪¶
東觀漢記曰梁鴻妻樵髺着布衣操作具而前鴻大喜曰¶
此真梁鴻妻也能奉我矣字之曰德曜孟光¶
又曰馬廖上表長樂宫曰長安語曰城中好髙髺四方髙¶
一尺¶
<pb:KR3k0012_SBCK_373-9a>¶
王隱晉書曰賈后作頡子髺太子見頡之象(于寳晉紀曰/𥘉賈后造首)¶
(紒以繒縛其髺天下化之/名頡子紒也紒户計切)¶
搜神記曰元康中婦人結髺者旣成以繒急束其環名曰¶
纈子髻始自中宫天下翕然化之及其末年有愍懷之事¶
唐書曰田悅旣敗謂其下曰吾不能自剄公當斬吾首以¶
取功勲衆皆憐之曰死生以之恱曰吾雖死寜忘厚意於¶
城下乎乃自割一髻以爲要誓於是將士各斷其髪結爲¶
兄弟誓同生死¶
唐書曰中天笁國人皆爲螺髺於頂餘髮剪之使拳¶
丗說曰王曇孫年十四便歌謝公召至曇孫作兩丸髪¶
梁兾別傳曰兾未誅時婦人作不聊生髺¶
神仙傳曰麻姑至蔡經家是好女子年十八許作髺餘髮¶
散垂之至腰¶
<pb:KR3k0012_SBCK_373-9b>¶
枚乗梁苑園賦曰若乃採桑之婦連䄂方路摩陁長髺¶
便姢數顧¶
太平御覽卷第三百七十三¶
