# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:53.196892
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 879
#+PROPERTY: FILE SB11n0727-879太平御覽-卷之八百七十九.
<pb:KR3k0012_SBCK_879-1a>¶
太平御覽卷第八百七十九¶
咎徴部六¶
　晝昬　隂　旱　寒¶
　疫¶
　　　　　晝昬¶
爾雅曰隂而風爲曀¶
史記曰晉烈公二十三年國大風晝昬自旦至中明年太¶
子喜出奔也¶
後漢書曰獻帝時日晝晦董卓擁兵發帝陵¶
晉書曰魏髙貴郷公時司馬景王討母丘儉大風晦暝行¶
者傾伏劉向以爲正晝而瞑隂制陽臣制君之象儉敗見¶
誅¶
又曰晉元帝時京都晝昬風雲並起時公室卑弱¶
<pb:KR3k0012_SBCK_879-1b>¶
又曰懷帝永嘉四年日中昬後劉曜㓂洛川王師敗續帝¶
蒙塵于平陽¶
又曰孝武時大風晦暝其後諸侯違命于戈内侮¶
崔鴻十六國春秋曰前秦符堅時大風從西來(俄/而)晦瞑恒¶
星皆見後爲謝石所敗¶
又曰南燕慕容超太上四年超祠南郊大風暴起天地晝¶
昬至七年超爲晉將劉𥙿所㓕¶
宋書曰孝武時竟陵王誕鎮廣陵將入城晝晦而反見殺¶
又曰晉安王子勛即僞位拜安陵王子綏爲司州其日晦¶
暝俄子勛𬒳殺¶
隋書曰梁元帝承聖中日晝昬天地昬暗明年爲西魏所¶
執遇害¶
　　　　　隂¶
<pb:KR3k0012_SBCK_879-2a>¶
漢書五行志曰昭帝無嗣立昌邑王賀賀即位天隂晝夜¶
不見日月賀欲出光禄大夫夏侯勝當車諌曰天乆隂而¶
不雨臣下有謀上者陛下欲何之賀怒縛勝以屬吏吏白¶
大將軍霍光光時與車騎將軍張安丗謀欲廢賀光讓安¶
丗以爲泄語安丗實不泄召問勝勝上洪範五行傳曰皇¶
之不極厥罰常隂時則有下人伐上不敢察察言故云臣¶
下有謀光安丗讀之大驚以此益重經術士後數日卒共¶
廢賀此常隂之明効也¶
晉書曰呉孫亮時沉隂不雨三十餘日時將誅孫綝謀泄¶
綝以兵廢亮¶
又曰孫皓時乆隂不雨太史奏將有隂謀皓驚懼時陸凱¶
等欲謀廢不遂皓旣肆虐群下多懷異圗終降晉¶
崔鴻十六國春秋曰前秦符堅時乆隂不雨俄爲符堅廢¶
<pb:KR3k0012_SBCK_879-2b>¶
而殺之¶
隋書曰文帝開皇末乆隂不雨是時獨孤皇后與楊素謀¶
廢太子爲庶人而後殺之立晉王廣爲太子¶
唐書曰睿宗先天二年四月隂至六月一百餘日至七月¶
三日誅竇懐貞等十七家方晴¶
　　　　旱¶
尚書洪範咎徴曰僣恒陽若(君行僣差/常陽順之)¶
禮記檀弓下曰歳旱穆公召縣子而問然(然之言/焉也)曰天乆¶
不雨吾欲曝尫而奚若(尫者靣向天兾/天哀而雨也)曰天則不雨而曝¶
人之疾于虐無乃不可乎(錮疾人之所/哀曝之是虐)然則吾欲曝巫而¶
奚若曰天則不雨而望之愚婦人於以求之無乃巳䟽乎¶
徙市則奚若曰天子崩巷市七日諸侯薨巷市三日爲之¶
徙市不亦可乎(徙市者庻民之䘮禮也今/徙市是憂戚於旱若䘮也)¶
<pb:KR3k0012_SBCK_879-3a>¶
左傳僖公曰夏大旱公欲焚巫尫臧文仲曰非旱備也脩¶
城郭貶食省用務嗇勸分(嗇儉也勸分/有無相濟)此其務也巫尫何¶
爲天欲殺之則如勿生若能爲旱焚之滋甚公從之是歳¶
飢而不害(不傷/害民)¶
又昭公時鄭大旱使屠擊有事於桑山(有事/祭也)斬其木不雨¶
子産曰有事於山藝山林也(藝養護/令繁殖)而斬其木其罪大矣¶
奪之官邑¶
春秋考異郵曰旱之言悍也陽驕蹇所致也¶
春秋繁露曰水干土則大旱¶
洪範五行傳曰魯桓公五年大雩旱也先是殺君而立有¶
危亡之心而下有悲懃之氣外結大國娶於齊以爲夫人¶
後比二年天子使大夫來聘桓上得天子之意下得大國¶
之心(則/有)亢陽之意以御臣下興邢丘之役以勞百姓則臣¶
<pb:KR3k0012_SBCK_879-3b>¶
下離心而不從故應是而秋大旱¶
又曰魯宣公十年秋大旱是時公與齊伐萊夫代國亢陽¶
節也師旅百姓所不欲也故應是而大旱也¶
又曰旱所謂常陽不謂常陽而謂旱者以旱爲災也旱之¶
爲言乾也萬物傷於乾而不得水也君持亢陽之節暴虐¶
於下興師旅動衆勞民以起城邑臣下悲怨而心不從故¶
陽氣盛而失度故旱災應也¶
物理論曰陽盈而過故致旱¶
家語曰哀公問孔子曰旱如之何孔子曰㓙年則乗駑馬¶
力役不興馳道不備(馳道君祈/所行道)祈以幣玉(有王所祈請用/弊及王不用牲)¶
(也)祭事不見(不縣不/作樂也)祀以下牲(當用大牢/者用少牢)此　則賢君自¶
貶以救民之禮也¶
史記曰紂未年大旱俄爲武王所殺滅也¶
<pb:KR3k0012_SBCK_879-4a>¶
又曰晉莊伯元年不雨雪二年翟人俄代翼至于晉郊¶
又曰共和十四年大旱火焚其屋伯和篡位立故有火旱¶
其年周厲王莽彘而死立宣王¶
又曰魯莊公三十年冬不雨是歳一年而三築臺于郎夏¶
築臺于薛秋築臺于秦¶
又曰僖公二年三月春夏不雨莊公夫人與公子慶父淫¶
而殺二公國人攻之慶父桓公子莊公弟二公謂子般及¶
閔公¶
又曰襄公五年秋大雩先是宋魚石奔楚楚伐宋取彭城¶
以封魚石八年九月大雩季氏盛二十八年八月大雩晉¶
使荀呉齊使慶封來聘是夏邾子來朝襄公自大應之¶
又曰昭公三年八月大雩公居䘮不哀亢陽失衆六年九¶
月雩先是莒牟夷以二邑來奔莒怒伐魯亢陽動衆之應¶
<pb:KR3k0012_SBCK_879-4b>¶
十六年九月大雩昭公夫人薨昭公不慼又大蒐于比蒲¶
魯有大哀君無慼容殆其失國二十五年七月大雩旱甚¶
又劉歆以爲時君與季氏有隙昭公伐季氏爲季氏所敗¶
出奔齊¶
漢書曰惠帝五年夏大旱江河水少谿水絶先是發男女¶
十四萬人城長安¶
又曰文帝時秋大旱其年濟北王興居反伏誅五年春¶
天下大旱匈奴入上郡雲中烽火通長安三將軍周亞夫¶
劉禮徐厲等岀兵¶
又曰武帝元光六年夏大旱是年衛青李廣公孫賀爲四¶
將軍出匈奴元朔五年春大旱十餘萬衆征匈奴元狩三¶
年夏大旱是歳發天下民吏伐棘上林穿昆明池天漢中¶
頻大旱是年李陵没征和元年夏大旱閉長安城門大¶
<pb:KR3k0012_SBCK_879-5a>¶
搜治巫蠱明年衛皇后太子死¶
又曰宣帝本始三年夏大旱東西數千里先是五將軍二¶
十萬衆征匈奴趙充國范明友等爲將¶
又曰和帝時夏旱傷苗稼其年武靈蠻陬叛宼金城¶
又曰順帝時京師旱楊州六郡賊㓂四十九縣殺其長史¶
又曰桓帝時京師旱郡國飢疫人相食明年皇后崩梁兾¶
用事尤盛¶
又曰献帝興平元年秋三輔旱人相噉食白骨委積郭汜¶
攻李&KR1336;矢及御前李&KR1336;逼乗輿幸其營壘¶
魏志曰有白毛玠岀見黥反者妻子靣玠曰使天不雨盖¶
此也太祖大怒収玠付獄大理鍾繇(詰)玠曰急當隂霖何¶
以反旱玠遂黜免¶
晉書曰武帝太始八年五月旱是時帝納荀朂邪說留賈¶
<pb:KR3k0012_SBCK_879-5b>¶
充不復西鎮上下皆蔽之應也又李喜魯芝李㣧等並在¶
散職¶
又曰太始十年四月旱去年秋冬採擇卿校諸葛冲等女¶
五十餘人入殿簡選又取小將吏女數十人母子號哭於¶
宮中聲聞於外行人悲酸是始積隂生陽之應¶
又曰永寕元年春夏郡國旱是年三王討趙王倫六旬之¶
中數十戰死者十餘萬¶
又曰懷帝永嘉𥘉大旱河洛漢皆可渉是年東海王越歸¶
京都遣兵入京収中書令繆播殺之又劉元海石勒王彌¶
之徒賊害百姓流血成川¶
又曰明帝時夏大旱是時王敦有石頭之變二宫陵辱大¶
臣誅死¶
王隱晉書曰愍帝建興四年丞相府督軍令史淳于伯刑¶
<pb:KR3k0012_SBCK_879-6a>¶
於建康市百姓諠譁咸曰伯冤於是大旱三年¶
晉中興書徴祥說曰咸和十六年夏旱十七年秋冬(旱/是)時¶
烈宗仁恕信任㑹稽王道子亦舒緩之應¶
又曰隆安二年冬旱且寒甚四年夏五月秋旱時孫恩作¶
亂桓玄疑貳内外騷動兵革方興¶
又曰太元二十年冬無雪亦猶春秋之無氷恒燠之罰也¶
是時任㑹稽王道子縱酒宴樂不䘏政事舒緩之應也¶
宋書曰孝武時頻年大旱人飢死者十有六七時帝造明¶
堂又大興徒南廵校獵盛自矜大故旱災¶
梁書曰武帝時大旱米升五千文人多餓死時與魏交兵¶
前後連年百姓勞弊¶
魏書曰静帝天平年諸州大旱人多流散是歳齊武與魏¶
戰於沙苑死者數十萬¶
<pb:KR3k0012_SBCK_879-6b>¶
又曰武定年冬春大旱西魏師入洛齊(神/武)親帥軍大戰於¶
北邙死者數萬¶
隋書曰北齊文宣天保年夏大旱時大發卒築長城四百¶
餘里乾明年春旱先是發卒數十數築金鳯聖應崇光三¶
臺窮極侈麗不恤百姓¶
又曰後主河清年夏大旱突厥二十萬衆毀長城㓂恒州¶
内外纂嚴¶
又曰隋煬帝時大旱人疫死死人如山明年楊玄感反于¶
時群盗烽起天下離叛之應又發卒百餘万築長城百姓¶
失業至八年天下旱百姓流亡時發四海兵親征髙麗六¶
軍凍餧死者十八九至十三年天下大旱時郡縣郷邑悉¶
築長城男女無少長皆就役管子春不収枯骨朽胔伐枯¶
木而去之則夏旱至矣¶
<pb:KR3k0012_SBCK_879-7a>¶
晏子春秋曰齊大旱景公召羣臣問曰天不下雨乆矣民¶
皆有飢色吾使人卜之崇在髙山廣澤寡人欲賦歛以祠¶
靈山可乎羣臣皆莫對者晏子進曰不可祠此無益也夫¶
靈山固以石爲身以草木爲毛髪天不雨髪將礁將熱彼¶
獨不欲雨乎祠之何益公曰不然吾欲祠河伯可乎晏子¶
曰不可河伯以水爲國以魚鼈爲民天乆(旱/不)雨水泉將下¶
百川將竭國亡民將滅矣彼獨不欲雨乎祠之何益景公¶
曰今爲之柰何晏子曰君試避宫殿曝露與山河共憂其¶
幸而雨景公即出曝露三日天果大雨¶
隨巢子曰幽厲之時天旱地拆¶
尸子曰湯之救旱也素車白馬布衣身嬰白茅以身爲牲¶
當此時也絃歌鼓舞者禁之¶
韓子曰晉平公使師曠奏清徴師曠曰清徴不如清角平¶
<pb:KR3k0012_SBCK_879-7b>¶
公曰清角可得聞乎師曠曰君德薄不足以聽之將恐有¶
敗平公曰寡人老矣所好者音願遂聽之師曠不得巳而¶
鼓一奏之有雲從西北方起再奏之大風至大雨隨之裂¶
帷幕破俎豆墮廊瓦坐者散走平公恐懼伏于室晉國大¶
旱赤地三年公之身遂病焉¶
師曠占曰歳(欲/旱)旱草(先/生)旱草者蒺䔧也¶
京房別對災異曰乆旱何人君無施澤惠利於下人則旱¶
不救蝗䖝害榖又君亢陽暴虐興師動衆下人悲怨陽氣¶
盛隂氣沉故旱万物根死數有火災此金失其性若夏大旱¶
則雩祀之以素車白馬布衣以身爲牲或云誅䜛佞之¶
臣於市則三日之雨降於天矣¶
說苑曰湯之時大旱七年雒川竭煎沙爛石於是使人持¶
三足鼎祀山川教之祝曰政不節耶使民疾耶苞苴行耶¶
<pb:KR3k0012_SBCK_879-8a>¶
䜛夫昌耶宫室營耶女謁盛耶何不雨之甚也¶
黄帝占書曰日中三足烏見者大旱赤地¶
　　　　　寒¶
京房易傳曰有徳遭險兹謂逆命厥異寒¶
洪範五行傳曰聽之不聦是謂不謀厥罰恒寒¶
史記曰秦始皇九年四月大寒人凍死時嫪毒及大臣二¶
十餘人車裂以殉夷㓕宗族遷四千餘家於房陵¶
晉中興書徴祥說曰太興四年冬大寒民凍死是時王敦¶
肆亂天子弗能禁¶
魏書曰静帝武平年二月大寒人畜凍死¶
　　　　　疫¶
史記曰秦始皇三年䖝起東方蔽天而下年爲大疾¶
漢書曰哀帝永𥘉六年夏大疫疫者邪亂之氣所生延光¶
<pb:KR3k0012_SBCK_879-8b>¶
四年冬京師大疫有絶門者人懼¶
又曰桓帝元康元年正月京都大疫二月九月廬江又疫¶
獻帝建安二十二年大疫至二十五年禪位於魏¶
晉書曰魏文帝黄𥘉四年三月宛許大疫死者數万¶
又曰明帝青龍二年四月大疫蜀相諸葛亮出斜谷卒于¶
渭南又青龍三年正月京師大疫¶
六韜曰人主好聚歛人則多疫死¶
太平御覽卷第八百七十九¶
