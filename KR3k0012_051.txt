# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:01.635392
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 51
#+PROPERTY: FILE SB11n0727-051太平御覽-卷之五十一.
<pb:KR3k0012_SBCK_051-1a>¶
太平御覽卷第五十一¶
　地部十六¶
　　　　　石上¶
釋名曰山體曰石石硌硌也(硌音/落)堅捍硌也山多大石曰¶
礜(口學/切)礜學也大石之形學學然山多小石曰磝(五交/切)磝¶
堯也毎石堯堯獨處而岀也礫小石也磊(雷罪/切)衆石也碭¶
(杜浪/切)文石也琅玕石似珠也(出尚/書注)碔砆石似玉也(出廣/雅)¶
易曰困于石據于蒺䔧(石在水中所/以爲隂難)¶
又說卦曰艮爲小石¶
書曰青州厥貢鈆松怪石(孔安國曰怪/異好石似玉)¶
又曰泗濵浮磬(孔安國注云泗水濱涯也/水中見石可以爲磬也)¶
詩曰我心匪石不可轉也¶
又曰漸漸之石維其髙矣¶
<pb:KR3k0012_SBCK_051-1b>¶
又曰它山之石可以攻玉¶
禮曰昔者夫子居於宋見桓司馬自爲石槨三年而不成¶
(桓司馬宋向戍/孫也名魋也)夫子曰若是其靡也死不如速朽之愈也¶
又曰今夫山一拳石之多及其廣大草木生之禽獸居之¶
寳藏興焉¶
周禮曰王行洗乗石(乗石王所登/上居之石也)¶
又曰石有時而&KR1575;(音勒石/解散也)¶
又曰大司宼以嘉石平罷民有罪者坐諸嘉石以肺石達¶
窮民凢焭獨老㓜欲復於上而未達者立於肺石(注曰嘉/石文石)¶
(地肺石/赤石也)¶
傳曰隕石于宋五隕星也(注曰但直言星則嫌星/使石隕故重言隕星)¶
又曰齊髙固入于晉師磔石以投人¶
又曰昭三年石言於晋魏榆晉侯問於師曠曰石何故言¶
<pb:KR3k0012_SBCK_051-2a>¶
對曰石不能言或慿焉不然民聽濫也抑臣又聞之曰作¶
事不時怨讟動於民則有非言之物而言今宫室崇侈民¶
力彫盡怨讟並作莫保其性石言不亦冝乎¶
春秋說題辭曰周易艮爲山爲小石石隂中之陽陽中之¶
隂隂精輔陽故山合石石之爲言託立法也¶
史記始皇二十年星墜于東郡至地爲石或刻其文曰始¶
皇死而地分始皇盡誅石勞人燔銷其石¶
又按說苑云石隕東郡是也¶
又曰王翦代李信擊荆州兵數挑戰終不岀乆之翦使人¶
問軍中戯乎對曰方投石超距翦曰士卒可用矣¶
又曰張良見老人出一篇書讀是則爲王者師後十三年¶
見我濟北榖城山下黄石即我也良後果得黄石寳而祠¶
之及死并葬黃石伏臈祠之¶
<pb:KR3k0012_SBCK_051-2b>¶
又曰李廣岀獵見草中石以爲虎而射之中石没鏃視之¶
石也因復更射之終不能復入石矣¶
後漢書曰梁鴻妻孟光有力能舉石曰¶
又趙歧曰吾死後置一圎石墓前刻曰漢有逸人姓趙名¶
歧有志無時命也柰何¶
謝承後漢書曰呉郡嬀皓父爲南郡太守坐事繫獄皓懷¶
小石至公卿門輙出石叩頭流血覆面父遂得免¶
東觀漢記曰涿郡太守張豐舉兵反𥘉豐好方術有道士¶
言豐當爲天子以五綵囊盛石繫豐肘云石中有玉璽豐¶
信之遂以反旣當斬猶曰肘有玉璽椎破之豐乃知𬒳詐¶
仰天歎曰當死無所恨¶
魏略曰梁州柳谷有石無故自崩石有丈如率馬之狀後¶
司馬氏得天下之應¶
<pb:KR3k0012_SBCK_051-3a>¶
又曰太秦國石爲城郭山出九色玉石¶
魏志曰魏明帝増崇宫殿雕鏤觀閣鑿太行之石英採榖¶
城之文石起景陽山於芳林園建昭陽殿於太極之北¶
又曰辰韓在馬韓之東兒生便以石押頭欲其扁今辰韓¶
人頭皆扁¶
又曰公孫度爲遼東太守時生大石長丈餘下有三小石¶
爲足¶
魏武帝末年鄴中雨五色石¶
王隱晋書曰永康元年襄陽郡上言得鳴石鍾聞七八里¶
又石勒傳曰初勒郷里所居原上地中石生日長類鐵之¶
象¶
又曰陳緫遷殿中侍御史詔遣詣終南山請石緫先除小¶
石祠唯有大石一所而祁之上文曰峩峩大石佐岳通理¶
<pb:KR3k0012_SBCK_051-3b>¶
合滋吐潤惠我四海¶
又曰孫子荆謂王武子曰當枕流漱石曰石非可嗽流非¶
可枕孫曰所以枕流洗其耳漱石礪其齒¶
晉陽秋曰董威輦遁去莫知所之於其寢所得一石及竹¶
子并詩二首¶
齊書曰虞愿爲晉平太守海邊有越王石常隱雲霧相傳¶
云清廉太守乃得見愿往觀視清澈無隱蔽¶
南史曰到漑山池有竒礓石長一丈六尺梁武覩之輸焉¶
即迎置華林宴居殿前移石之日都下傾城縱觀所謂到¶
公石¶
趙書曰劉耀築建德殿取土城西得圎石狀若水碓其銘¶
曰律推石重四釗同律度量衡有辛氏造議者未之詳或¶
以爲瑞叅軍續咸曰王莽時物¶
<pb:KR3k0012_SBCK_051-4a>¶
後周書曰髙琳母嘗祓禊泗濵遇見一石光彩朗潤遂持¶
以歸是夜夢見一人衣冠有若仙者謂其母曰夫人向所¶
將來之石是浮磬之精能寳持必生令子其母驚寤便舉體¶
流汗俄而有姙及生子因名琳字季珉也¶
隋書曰帝令江都郡丞王世充發淮南兵擊劉元進有大¶
流星墜於江都未及地而南逝磨拂竹木皆有聲至呉郡¶
而落于地元進惡之令掘地入二丈得一石徑丈餘後數¶
日失石所在¶
唐書曰車騎將軍劉山濤上言祖龍潜時數往來落郊之¶
莊舎嘗踐子石靴迹見於石中至今猶在髙祖令鑿之深¶
寸餘其迹逾明乃止¶
又曰則天時有人於洛水中得白石數點赤詣闕輙進諸¶
宰相詰之對曰此石赤心所以來進李昭徳叱曰此石赤¶
<pb:KR3k0012_SBCK_051-4b>¶
心洛水中餘石豈能盡反耶左右皆笑¶
又曰薛元超道衡孫也爲中書舎人省有盤石初道衡爲¶
内史侍郎嘗踞而草制元超毎見此石未嘗不泫然流涕¶
又曰甘露事敗王璠舉家無少長皆死初璠在浙西繕城¶
壕役人掘得方石上有十二字云山有石石有玉玉有¶
瑕即休璠視莫知其旨京口老人講之曰此石非尚書¶
之吉兆也尚書祖名崟崟生礎是山有石也礎生尚書¶
是石有玉也尚書之子名遐休休絶也庸非吉徴果赤¶
族¶
老子曰落落如石¶
列子曰昔者女媧練五色之石以𥙷天(淮南子/又載)¶
又曰趙襄子率徒十萬狩於山中藉芿燔林煽赫百里有¶
一人從石壁中岀隨烟燼上下衆謂鬼物察之人也¶
<pb:KR3k0012_SBCK_051-5a>¶
孫卿子曰以桀詐桀猶有巧拙以桀詐堯若卵投石¶
又曰負石而走赴河行之難爲者也而申徒狄能之¶
闕子曰宋之愚人得燕石於梧臺之東歸西藏之以爲大¶
寳周客聞而觀焉主人端冕玄服以發寳華匱十重緹巾¶
十襲客見之盧胡而笑曰此燕石也與瓦甓不異主人大¶
怒藏之愈固¶
符子曰水生石未有居山而溺者火生木未有抱樹而焦¶
者¶
吕氏春秋曰石可破也而不可奪其堅¶
淮南子曰禹娶塗山化爲石在嵩山下方生啓曰歸我子¶
石破北方而生啓¶
又畢萬術曰埋石四隅家無鬼(取蒼石四枚及桃七枚以/桃&KR1249;射之乃取併埋弓矢)¶
(四隅故/無鬼殃)¶
<pb:KR3k0012_SBCK_051-5b>¶
抱朴子曰白石似玉姦佞似賢¶
又曰礠石引針¶
又曰浮磬息音未別於衆石¶
又曰燒泥爲瓦燔木爲炭蜂窠爲蠟水沬爲浮石¶
隋巢子曰禹産於䃂石啓生於石(王韶之云啓生/即母化爲石)¶
六韜曰武王伐殷得二大夫而問之曰殷國將亡亦有妖¶
乎其一人對曰殷國常雨血雨灰雨石小者如雞子大者如¶
箕武王曰大哉妖也¶
樂資春秋傳曰秦始皇使鄭容將入凾關見華山上有素¶
車白馬疑之鬼神熟視稍近問鄭容曰安之荅曰之咸陽¶
素車上人曰吾華山使願託一牘書致鎬池君所子之咸¶
陽道過鎬池見一大梓樹有文石以欵樹當有應者即以¶
書與之鄭容如其言以石欵梓樹果有人來取書¶
<pb:KR3k0012_SBCK_051-6a>¶
呉越春秋曰禹案黄帝中經見聖人所記曰在乎九疑上¶
東南號曰宛委承以文玉覆以盤石其書金簡玉字禹乃¶
退齋三日發石取書¶
荆楚歳時記曰張騫㝷河源得一石示東方朔朔曰此石¶
是天上織女支機石何至於此¶
神仙傳曰壷公内費長房於石室中頭上有大石方數丈¶
以茅縄懸之諸虵競齧且斷長房不移公撫之曰子可教¶
矣¶
又曰介象字元則㑹稽人入山求神仙見谷有石子皆紫¶
色大如雞子象取二枚見一美女𬒳服五采象叩頭乞長¶
生女曰急送汝手中物還着故處象送石還女授以還丹¶
方一首¶
列異傳曰豫寧女子戴氏乆疾出見小石曰尓有神能差¶
<pb:KR3k0012_SBCK_051-6b>¶
我疾者當事汝夜夢人告之吾將祐汝後漸差遂爲立祠¶
名石侯祠¶
益部耆舊傳曰公孫述時蜀武檐山石折任文公曰西州¶
智士死我將死矣後三月果卒¶
韓詩外傳曰楚渠子夜行見寢石以爲伏虎彎弓而射之¶
没金飲羽下視知其石也因復射之矢摧無迹(漢書載李/廣亦如之)¶
文士傳曰魏文帝之在東宫也宴諸文學酒酣命甄后拜¶
坐者坐者咸伏惟劉楨平仰觀之太祖以爲不敬送徙隷¶
簿後太祖乗歩牽車乗城降閲簿作諸徒咸敬而楨坐磨¶
石不動太祖曰此非劉楨也石如何性楨曰石出荆山玄¶
巖之下外炳五色之章内秉堅貞之志彫之不増文磨之¶
不加瑩氣質貞正禀性自然太祖曰名豈虚哉¶
神仙傳曰白生者常煑白石爲粮就白石山居故號曰白¶
<pb:KR3k0012_SBCK_051-7a>¶
石先生¶
穆天子傳曰天子升于采石之山　是取采石鑄以成器¶
于黒水之山¶
三齊略記曰始皇作石塘欲過海看日岀處時有神人驅¶
石下海石去不速神輙鞭之皆流血至今石悉赤陽城山¶
盡起立嶷嶷東傾狀如相隋行(事具/神部)¶
盛弘之荆州記曰興安縣水邊有平石其上有石櫛石履¶
各一具俗云越王渡溪脫履墮櫛於此¶
郭縁生述征記曰秦梁圯名也或云秦始皇東巡弗行舊¶
道過此水率百官巳下人提一石以塡之俄而梁成今覩¶
所累石無造之處也¶
搜神記曰常山張顥爲梁相天新雨後有鳥如山鵲飛翔¶
入市人擲之墯地人争取化爲圎石顥椎得一金印文曰¶
<pb:KR3k0012_SBCK_051-7b>¶
忠孝侯印¶
太平御覽卷第五十一¶
