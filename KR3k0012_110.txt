# -*- mode: mandoku-view; -*-
#+TITLE: 太平御覽
#+DATE: 2015-09-12 00:53:04.662889
#+PROPERTY: ID KR3k0012
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 110
#+PROPERTY: FILE SB11n0727-110太平御覽-卷之一百一十.
<pb:KR3k0012_SBCK_110-1a>¶
太平御覽卷第一百一十¶
　　皇王部三十五¶
　　　唐髙宗天皇大帝　則天皇后¶
　　　中宗孝和皇帝　睿宗玄真皇帝¶
　　　　髙宗天皇大帝¶
唐書曰髙宗天皇帝諱治太宗第九子也母曰文德順聖¶
皇后長孫氏以貞觀二年六月生於東宫之麗正殿五年¶
封晉王七年遥授并州都督㓜而𡵨嶷端審寛仁孝友𥘉¶
授孝經於著作郎蕭德言太宗問曰此書中何言爲善對¶
曰夫孝始於事親中於事君終於立身君子之事上也進思¶
盡忠退思𥙷過將順其羙臣救其惡太宗恱曰行此足以¶
事父兄爲臣子矣及文德皇后崩晉王時年九歳哀慕感¶
動左右太宗屢加慰撫由是特深寵異尋拜右武候大將¶
<pb:KR3k0012_SBCK_110-1b>¶
軍十七年皇太子承乾廢魏王㤗亦以罪黜太宗與長孫無¶
忌房玄齡李世勣等計議立晉王爲皇太子太宗每視朝¶
常令在側觀决庻政或令參議太宗數稱其善十八年太¶
宗將伐髙麗命太子留鎮定州及駕發有期悲啼累日因¶
請飛驛遞表起居并遞勑垂報並許之及軍旋太子從至¶
并州時太宗患疽太子親吮(徂兖/切)之扶輦歩從數日二十¶
三年五月己巳太宗崩六月甲戌皇太子即皇帝位時年¶
二十二詔大赦天下内外文武賜勲官一級永徽元年春¶
正月辛丑朔上不受朝詔改元景午立妃王氏爲皇后二¶
年春正月戊戌詔曰去歳關輔之地頗弊蝗螟(音/冥)天下諸¶
州或遭水旱百姓之間致有罄乏此由朕之不德兆庻何¶
辜矜物罪已載深憂惕今獻歳肇春東作方始糧廪或空¶
事資賑給其遭蟲水處有貧乏者量以正義倉賑貸五年¶
<pb:KR3k0012_SBCK_110-2a>¶
春三月戊午幸萬年宫辛未曲赦所經州縣繫囚以工部¶
尚書閻立德領丁夫四萬築長安羅郭八月大理奏决死¶
囚揔有七十餘人六年九月庚午尚書右僕射禇遂良以¶
諌立武昭儀貶授潭州都督乙酉洛州大水毀天津橋冬¶
十月已酉廢皇后王氏爲庻人立昭儀武氏爲皇后大赦¶
天下七年正月辛未廢皇太子忠爲梁王立代王弘爲皇太¶
子壬申大赦改元爲顯慶元年五月巳夘太尉長孫無忌¶
進史館所撰梁陳周齊隋五代史志三十卷五年八月庚¶
辰蘇定方等討平百濟靣縛其王扶餘義慈國分爲五部¶
郡三十七城二百户七十六萬以其地分置熊津等五都督¶
府麟德元年三月辛亥展大射禮十二月景戍殺西臺侍¶
郎上官儀戊子庻人忠坐與儀交通賜死二年十月司禮太¶
常伯劉常道上䟽請封禪癸亥髙麗王髙藏遣其子福男¶
<pb:KR3k0012_SBCK_110-2b>¶
來朝丁夘將封泰山發自東都是歳大稔米㪷五錢麰(音/牟)¶
麥不列于市麟德三年春正月戊辰朔車駕至泰山頓是¶
日親祀昊天上帝於封祀壇以髙祖太宗配饗已巳帝昇¶
山行封禪之禮庚午禪於社首祭皇地祇以太穆太皇太后¶
文德皇太后配饗皇后爲亞獻越國太妃燕氏爲終獻辛未¶
御降禪壇壬申御朝覲壇受朝賀改麟徳三年爲乾封元年¶
正月景戍發自泰山甲午次曲阜縣幸孔子廟追贈太師¶
増修祠宇以少牢致祭其襃聖侯德倫子孫並免賦役二¶
月己未次亳州幸老君廟追號曰太上玄元皇帝創造祠¶
堂改谷陽縣爲眞源縣縣内宗姓特給復一年夏四月甲¶
辰車駕至自泰山先謁太廟而後入庚寅改鑄乾封泉寳¶
錢冬十月己酉司空英國公勣爲遼東道行軍大揔管以¶
伐髙麗三年二月戊寅以明堂制度歴代不同漢魏以還¶
<pb:KR3k0012_SBCK_110-3a>¶
彌更訛舛遂増損古今新制其圖下詔大赦改元爲緫章¶
元年二月戊寅幸九成宫九月癸巳司空英國公勣破髙¶
麗拔平壤城擒其王髙藏及其大臣男建等以歸境内盡¶
降其城一百七十上元二年三月丁巳天后親蠶於邙山之¶
陽時帝風疹不能聽朝政事皆决於天后自誅上官儀後上¶
每視朝天后垂簾於御座後政事大小皆預聞之内外稱爲¶
二聖帝欲下詔令天后攝國政中書侍郎郝處俊諌止之調¶
露元年十月單于大都護府突厥阿史德温傳及奉職二部¶
相率反叛二年八月甲子廢皇太子賢爲庻人幽於別所乙¶
丑立英王哲爲皇太子改調露二年爲永隆元年大赦天下¶
二年閠七月庚申上以服餌令皇太子監國景寅雍州大¶
風害稼米價翔踊是月裴行儉大破突厥史伏念之衆伏¶
念爲程務挺急追來降行儉於是盡平突厥餘黨行儉執¶
<pb:KR3k0012_SBCK_110-3b>¶
伏念振旅凱旋永淳二年春正月甲午朔幸奉天宫遣使¶
祭嵩嶽少室箕山具茨等山西王母啓母巢父許由等¶
祠十一月丁未自奉天宫還東都上疾甚宰臣巳下並¶
不得謁見十二月丁巳詔改永淳二年爲弘道元年將¶
宣赦書上欲親御則天門樓氣逆不能上馬遂召百姓於¶
殿前宣之禮畢上問侍臣曰民庻喜否曰百姓蒙赦無不¶
感恱上曰蒼生雖喜我命危篤天地神祗若延吾一兩月¶
之命得還長安死亦無恨是夕帝崩於貞觀殿時年五十¶
六謚曰天皇大帝廟號髙宗文明元年八月葬于乾陵天¶
寳十三載改謚曰天皇大弘孝皇帝¶
　　　　則天皇后¶
唐書曰則天皇后武氏諱明空并州文水人也父士彠(憂縛/切)¶
隋大業末爲鷹楊府隊正髙祖行軍於汾晉每休止其家¶
<pb:KR3k0012_SBCK_110-4a>¶
義旗𥘉起從平京城貞觀中累遷工部尚書荆州都督封¶
應國公𥘉則天年十四時太宗聞其美容止召入宫立爲¶
才人及太宗崩遂爲尼居感業寺大帝於寺見之復召入¶
宫拜昭儀時皇后王氏良娣蕭氏頻與武昭儀争寵㸦讒¶
毁之帝皆不納進號宸妃永徽六年廢王皇后而立武宸¶
妃爲皇后髙宗稱天皇武后亦稱天后后素多智計兼渉¶
文史帝自顯慶巳後多苦風疾百司表奏皆委天后詳决¶
自此内輔國政數十年威勢與帝無異當時稱爲二聖弘¶
道元年十二月大帝崩皇太子顯即位尊天后爲皇太后¶
旣將簒奪是日自臨朝稱制嗣聖元年春正月甲申朔改¶
元二月戊午廢皇帝爲廬陵王幽于別所仍改名哲巳未¶
立豫王輪爲皇帝令居於別殿大赦天下改爲文明皇太¶
后仍臨朝稱制庚申廢皇太孫重照爲庻人九月栁州司¶
<pb:KR3k0012_SBCK_110-4b>¶
馬徐敬業殺楊州長史陳敞之舉兵移檄天下左玉鈐衛¶
大將軍李孝逸討平之垂拱四年五月皇太后加尊號曰¶
聖母神皇秋七月大赦天下八月壬寅博州刺史瑯瑘王¶
冲據博州起兵命左金吾大將軍丘神勣爲行軍揔管討之¶
庚戍冲父豫州刺史越王貞又舉兵與冲相應九月命内史¶
岑長倩鳯閣侍郎張光輔左監門大將軍麴崇裕率兵討之¶
景寅斬貞及冲等傳首神都改姓爲虺(音/卉)氏曲赦博州韓¶
王元嘉魯王靈夔元嘉子黄國公譔(音/選)靈夔子左散騎常¶
侍范陽王藹霍王元䡄及子江都王緒故虢王元鳯子東¶
莞(音/管)公融坐與貞通謀元嘉靈䕫自殺元䡄配流黔州譔¶
等伏誅改姓虺氏自是宗室諸王相繼誅死者殆將盡矣¶
其子孫年㓜者咸配流嶺外并誅其親黨數百餘家載𥘉¶
元年春正月神皇親享明堂大赦天下依周制建子月爲¶
<pb:KR3k0012_SBCK_110-5a>¶
正月改十二月爲臘月改舊正月爲壹月大酺三日神皇¶
以曌字爲名遂改詔書爲制書秋九月革唐命改國號爲¶
周改元爲天授大赦天下乙酉加尊號爲聖神皇帝降皇后¶
帝輪爲皇嗣景戍立武氏七廟追尊神皇父士彠爲孝明¶
皇帝證聖元年春正月加尊號曰慈氏越古金輪聖神皇¶
帝大赦天下改元大酺七日二月上去慈氏越古尊號秋¶
九月親祀南郊加尊號天冊金輪聖神皇帝大赦天下改¶
元爲天冊萬歳大辟罪已下及犯十惡常赦所不原者咸¶
赦除之大酺九日萬歳登封元年臘月甲申上登封于嵩¶
嶽大赦天下改元大酺九日丁亥禪于少室山聖歴元年¶
正月親享明堂大赦天下改元大酺九日三月召廬陵王¶
哲於房州九月景子廬陵王哲爲皇太子令依舊名顯大¶
赦天下神龍元年春正月大赦改元上不豫制自文明元¶
<pb:KR3k0012_SBCK_110-5b>¶
年巳後得罪人除楊豫博三州及諸逆魁首咸赦除之癸¶
夘麟臺監張易之與弟司僕卿昌宗謀反皇太子率左右¶
羽林軍桓彦範敬暉等以羽林兵入禁中誅之甲辰皇太子¶
監國大赦天下是日上傳皇帝位于皇太子徙居上陽宫¶
戊申皇帝上尊號曰則天大聖皇帝冬十一月壬寅則天¶
將大漸遺制祔廟歸陵令去帝號稱則天大聖皇后是日¶
崩于洛陽宫之仙居殿年八十三謚曰則天大聖皇后祔¶
葬于乾陵¶
　　　　中宗和皇帝¶
唐書曰中宗孝和皇帝諱顯髙宗第七子母曰則天順聖后¶
顯慶元年十一月生於長安明年封周王授洛州牧儀鳯二¶
年徙封英王改名哲授雍州牧永隆元年章懷太子廢¶
其年立爲皇太子弘道元年十二月髙宗崩皇太子即帝¶
<pb:KR3k0012_SBCK_110-6a>¶
位皇太后臨朝稱制改元嗣聖元年二月皇太后廢帝爲¶
廬陵王幽於別所其年五月遷於均州尋徙居房陵聖暦¶
元年召還東都立爲皇太子依舊名顯時張易之與弟昌¶
宗潜圖逆亂神龍元年鳯閣侍郎張柬之鸞臺侍郎崔¶
玄暐(音/韋)左羽林將軍敬暉右羽林將軍桓彦範司刑少卿¶
袁恕巳等定䇿率羽林兵誅易之昌宗迎皇太子赦天下¶
鳯閣侍郎韋承慶正諌大夫房融司禮卿崔慶等下獄甲¶
辰命地官侍郎樊忱(音/諶)往京師告陵廟乙巳則天傳位於¶
皇太子景午即皇帝位於通天宫大赦天下唯易之黨與¶
不在原限二月甲寅復國號依舊爲唐社稷宗廟陵寢郊¶
祀行軍旗幟服色天地日月等字臺閣官名並依永淳已¶
前故事甲子立妃韋氏爲皇后大赦天下詔九品巳上及¶
朝集使極言朝政得失兼舉賢良方正直言極諌之士景¶
<pb:KR3k0012_SBCK_110-6b>¶
龍三年十一月乙丑親祀南郊皇后登壇亞獻左僕射舒¶
國公韋巨源爲終獻大赦天下四年五月丁夘前許州司¶
兵參軍燕欽融上書言皇后干預國政安樂公主武延秀¶
宗楚客等同危宗社帝怒召欽融庭見撲殺之時安樂公主¶
志欲皇后臨朝稱制而求立爲皇太女由是與后合謀進¶
鴆六月壬午帝遇毒崩于神龍殿年五十五祕不發䘮皇¶
后親揔庻政立温王重茂爲皇太子甲申發䘮于太極殿¶
宣遺制皇太后臨朝大赦天下改元爲唐隆丁亥皇太子¶
即帝位時年十六皇太后韋氏臨朝稱制大赦天下常赦所¶
不原者咸赦除之内外兵馬令諸親王掌仍令韋温揔知時¶
召諸府折衝兵五萬人分屯京城列爲左右營諸軍子姪分¶
統之庚子夜臨淄王諱舉兵誅諸韋諸武皆梟首於安福門¶
外韋太后爲亂兵所殺九月丁夘上謚日孝和皇帝廟號中¶
<pb:KR3k0012_SBCK_110-7a>¶
宗葬定陵天寶十三載二月改謚曰大和大聖大昭孝皇帝¶
　　　　　睿宗玄眞皇帝¶
唐書曰睿宗玄眞皇帝諱旦髙宗第八子中宗母弟龍朔¶
二年六月巳未生於長安其年封殷王遥領兾州大都督¶
單于大都護右金吾衛大將軍及長謙恭孝友好學工草¶
隸尢愛文字訓誥之書乾封元年徙封豫王緫章二年徙封¶
兾王上初名旭輪至是去旭字上元二年徙封相王拜右衛¶
大將軍儀鳯三年遷洛州牧改名旦徙封豫王嗣聖元年則¶
天臨朝廢中宗爲廬陵王立豫王爲皇帝仍臨朝稱制及革¶
命改國號爲周降帝爲皇嗣令依舊名輪徙居東宫其僟一¶
比皇太子聖暦元年中宗自房陵還帝數稱疾不朝請讓位¶
於中宗則天遂立中宗爲皇太子封帝爲相王又改名旦授¶
太子右衛率長安中拜司徒右羽林衛大將軍自則天初臨¶
<pb:KR3k0012_SBCK_110-7b>¶
朝及革命之際王室屢有變故帝每恭險退讓竟免于禍¶
神龍元年以誅張易之兄弟功進號安國相王遷太尉加¶
實封其年立爲皇太弟固辭不受景龍四年夏六月中宗¶
崩韋庶人臨朝引用其黨分握政柄忌帝望實素髙潛謀¶
危害庚子夜臨淄王與太平公主子薛崇簡前朝邑尉劉¶
幽求長上果毅麻嗣宗宫苑惣監鍾紹京等率兵入北軍¶
誅韋溫紀處訥宗楚客武延秀馬秦客葉靜能趙履温楊¶
均等諸韋武黨與皆誅之辛丑帝挾少主御安福門樓慰諭¶
百姓大赦天下其日王公百寮上表咸以國家多難冝立長¶
君以帝衆望所歸請即尊位甲辰少帝詔曰叔父相王髙宗¶
之子昔以天下讓于先帝孝友寛簡彰信兆人神龍之初巳¶
有明旨將立太弟以爲嗣君爲王懇辭未行冊命所以東¶
宫虚位至于厯年撤綴(渉衛/切)在辰禍變倉卒然後稱制計¶
<pb:KR3k0012_SBCK_110-8a>¶
立沖人欽奉前懷願遵理命上申先聖之旨下遂蒼生之¶
心俯𮃛圖緯之文仰峻祖宗之烈起今日請叔父相王卽¶
皇帝位朕退守本藩歸于舊邸凡百卿士敬承朕言克賛¶
我天人之休期光我有唐之勲業布告遐邇咸使聞知相¶
王上表讓曰臣以宗社事重家國情深誅鋤巨逆奉戴嗣¶
主今承制𣅀猥推宸極在臣虚薄不敢祗膺循環震驚無¶
任感哽制荅曰皇極大寶天下至公王者臨之蓋非獲巳¶
王先聖舊意蒼生推仰龍光紫宸實允係望請遵前旨勿¶
或推讓於是少帝遜于別宫是日卽皇帝位御承天門樓¶
大赦天下景雲三年春正月辛未朔親謁太廟癸酉上始¶
釋慘(七糝/切)服御正殿受朝賀甲戍并汾絳三州地震壞人廬¶
舎辛巳親祀南郊戊子躬耕籍田巳丑大赦天下改元爲¶
太極二月丁亥皇太子釋奠於國學追贈顔囬爲太子太¶
<pb:KR3k0012_SBCK_110-8b>¶
師曾參爲太子太保每年春秋釋奠以四科弟子及曾參從¶
祀列于二十三賢之上八月庚子帝傳位于皇太子自稱曰¶
太上皇帝五日一受朝于太極殿自稱曰朕三品巳上除授¶
及大刑獄並自決之其處分事稱誥令皇帝每日受朝於¶
武德殿自稱曰予三品巳下除授及徒罪並令決之其處¶
分事稱制勑甲辰大赦天下改元爲先天二年秋七月甲¶
子太平公主與左僕射竇懷貞侍中岑羲等謀逆事覺皇¶
帝率兵誅之窮其黨與大子少保薛稷左散騎常侍賈膺¶
福右羽林將軍李慈李欽中書舎人李猷中書令崔湜尚¶
書左丞盧藏用太史令傅孝忠僧惠範等皆誅之兵部尙¶
書郭元振從上御承天門樓大赦天下自大辟罪巳下無¶
輕重咸赦除之翌日太上皇誥曰朕將高居無爲自今後¶
軍國刑政一事巳上並取皇帝處分開元四年夏六月甲¶
<pb:KR3k0012_SBCK_110-9a>¶
子太上皇帝崩于百福殿時年五十五謚曰大聖眞皇帝¶
廟曰睿宗冬十月葬于橋陵天寳十三載改謚曰玄眞大¶
聖大興孝皇帝¶
太平御覽卷第一百一十¶
<pb:KR3k0012_SBCK_110-9b>¶
